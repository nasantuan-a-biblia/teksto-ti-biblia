Kapitulo 8
----------

### Jesus, Nangato a Padi ti Nasaysayaat a Tulag

1. Ita ti punto iti ibagbagatayo ket daytoy: addaantayo iti kasta a nangato a padi, maysa a nakatugaw iti makannawan ti trono ti Natan-ok idiay langit,
2. maysa a ministro kadagiti nasantoan a disso, iti pudno a tolda[a ] nga impasdek ti Apo, saan a ti tao.
3. Ta tunggal nangato a padi nadutokan a mangidaton kadagiti sagut ken daton; iti kasta nasken nga adda met idaton daytoy a padi.
4. Ita no adda ditoy daga, saan koma a pulos a padi, yantangay adda dagiti papadi a mangidaton kadagiti sagut a maitunos iti Linteg.
5. Agserserbida iti kopia ken anniniwan dagiti nailangitan a bambanag. Ta idi dandanin mangbangon ni Moises iti tolda, binilin ti Dios, a kunkunana, “Kitaem nga aramidem ti amin a maitunos iti pagtuladan a naipakita kenka idiay bantay.”
6. Ngem kas iti kasasaadna, nagun-od ni Kristo[b] ti ministerio a nasaysayaat nga amang ngem iti daan no kasano a nasaysayaat ti tulag nga ibabaetna, yantangay naipaulog dayta kadagiti nasaysayaat a kari.
7. Ta no awan pakapilawan dayta umuna a tulag, awan koma ti gundaway a mangsapul iti maikadua.

8. Ta makasarak iti biddut kadakuada no kunana:[c]

“Adtoy, umay dagiti aldaw, kuna ni Jehova, inton ipasdekko ti baro a tulag iti balay ti Israel ken iti balay ti Juda,
9. saan a kas iti tulag nga inaramidko kadagidi ammada
   iti aldaw nga iniggamanko ida tapno iruarko ida iti daga ti Egipto.
   Ta saanda a nagtultuloy iti tulagko, ket ngarud diak impakita ti pannakaseknan kadakuada, kuna ti Apo.
10. Ta daytoy ti tulag nga aramidekto iti balay ti Israel
    kalpasan dagita nga aldaw, kuna ti Apo:
    Ikabilkonto dagiti lintegko iti panunotda, ket isuratko ida iti pusoda, ket agbalinakto a Diosda, ket agbalindanto nga ilik.
11. Ket saandanto a mangisuro, tunggal maysa iti kaarrubana
    ket tunggal maysa kabsatna, a kunkunana, ‘Ammuem ti Apo,’ ta am-ammodakto amin, manipud iti kabassitan kadakuada agingga iti kadakkelan.
12. Ta asiakto kadagiti kinadakesda, ket diakton lagipen dagiti basbasolda.”

13. Iti panagsaona maipapan iti baro a tulag, pagbalinenna a saanen a maus-usar ti umuna. Ket ti agbalin a saanen a maus-usar ken lumakay ket nakasaganan a mapukaw.

Dagiti footnote
Hebreo 8:2 Wenno *tabernakulo*; kasta met ti bersikulo 5
Hebreo 8:6 Griego *isu*
Hebreo 8:8 Sumagmamano a manuskrito *Gapu iti panangbirok iti biddut iti dayta kunana kadakuada*