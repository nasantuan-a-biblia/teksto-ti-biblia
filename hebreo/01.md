Ti Surat Kadagiti Hebreo
========================

Kapitulo 1
----------

### Ti Kinatan-ok ti Anak ti Dios

1. Nabayagen, iti adu a tiempo ken iti adu a pamay-an, nagsao ti Dios kadagiti ammatayo babaen kadagiti mammadto,
2. ngem kadagitoy maudi nga al-aldaw nagsao kadatayo babaen ti Anakna, a dinutokan nga agtawid iti amin a bambanag, a babaen kenkuana pinarsuana met ti lubong.
3. Isu ti kinaraniag ti dayag ti Dios ken eksakto nga imprenta ti kinataona, ket itandudona ti uniberso babaen ti sao ti pannakabalinna. Kalpasan ti panangdalusna gapu kadagiti basol, nagtugaw iti kannawan ti Natan-ok iti ngato,
4. ta nagbalin a natantan-ok ngem dagiti anghel a kas iti nagan a tinawidna ket natantan-ok ngem kadakuada.

5. Ta siasino kadagiti anghel ti nagkuna ti Dios.

“Sika ti Anakko, ita nga aldaw inyanaknaka”?

Wenno manen,

“Agbalinakto kenkuana nga ama, ket isu agbalinto kaniak nga anak”?

6. Ket manen, no iyegna ti inauna ditoy lubong, kunana

“Amin nga anghel ti Dios agdayaw koma kenkuana.”

7. Maipapan kadagiti anghel kunana

“Pagbalinenna nga angin dagiti anghelna, ket dagiti ministrona a gil-ayab ti apuy.”

8. Ngem maipapan iti Anak kunana

“Ti tronom, O Dios, agnanayon ken agnanayon, ti setro ti kinalinteg isu ti setro ti pagariam.
9. Inayatmo ti kinalinteg ken ginuram ti kinadakes; ngarud ti Dios, ti Diosyo, pinulotannaka
   buyogen ti lana ti rag-o a nalablabes ngem kadagiti kakaduam.”

10. Ket,

“Sika, Apo, inkabilmo ti pundasion ti daga idi punganay, ket dagiti langit aramid dagiti imam;
11. madadaeldanto, ngem agtalinaedkayo;
    agrupsadanto amin a kas iti kawes,
12. kas iti kawes lukotemto ida, kas iti kawes masukatanto.[a]
    Ngem isu met laeng, ket awanton ti panagpatingga dagiti tawtawenmo.”

13. Ket siasino kadagiti anghel ti nakaibagaanna

“Agtugawka iti makannawanko
agingga nga aramidek dagiti kabusormo a pagbatayan dagiti sakam”?

14. Saan kadi nga amin dagitoy ket naibaon nga agserbi maipaay kadagiti agtawid iti pannakaisalakan?

Dagiti footnote
Hebreo 1:12 Dadduma a manuskrito ti mangikkat *kas iti kawes*