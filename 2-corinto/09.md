Kapitulo 9
----------

### Ti Koleksion Para Kadagiti Kristiano idiay Jerusalem

1. Ita, sobra nga agsuratak kadakayo maipapan iti ministerio maipaay kadagiti sasanto,
2. ta ammok ti kinasaganayo, nga ipagpannakkelko kadakayo kadagiti tattao ti Macedonia, a kunaek a nakasaganan ti Acaya sipud pay idi napalabas a tawen. Ket ti regtam ti nangtignay iti kaaduan kadakuada.
3. Ngem ibaonko[a] dagiti kakabsat tapno saan nga ubbaw ti panagpasindayagmi maipapan kadakayo iti daytoy a banag, tapno nakasaganakayo, kas iti kinunak nga aramidenyo.
4. Ta no saan, no kumuyog kaniak ti dadduma a taga Macedonia ket matakuatanmi a saankayo a nakasagana, maibabainkami—a ditay kunaen maipapan kadakayo—gapu iti kasta unay a panagtalekmi.
5. Isu a napanunotko a nasken nga idagadag kadagiti kakabsat nga umasidegda kadakayo ket iyurnosda a nasaksakbay ti sagut[b] nga inkarim, tapno sisasagana dayta kas situtulok a sagut, saan a kas panangpilit.[c]

### Ti Naragsak a Manangted

6. Ti punto ket daytoy: siasinoman nga agmula iti bassit, bassit met ti apitenna, ket siasinoman nga agmula iti nawadwad[d] aganito met iti nawadwad.
7. Masapul a mangted ti tunggal maysa kas iti inkeddengna iti pusona, saan a di agkedked wenno mapilit, ta ay-ayaten ti Dios ti naragsak a mangted.
8. Ket ti Dios kabaelanna nga ipaadu kadakayo ti amin a parabur, tapno no addaankayo iti amin nga umdas[e] iti amin a banag iti amin a tiempo, umadukayo iti tunggal naimbag nga aramid.
9. Kas naisurat, .

“Nagbunong a siwayawaya, intedna kadagiti napanglaw;
ti kinalintegna agtalinaed iti agnanayon.”

10. Daydiay mangsuplay iti bukel iti agmulmula ken tinapay a taraon ti mangsuplay ken mangpaadu iti bukelyo para iti panagmula ken paaduenna ti apit ti kinalintegyo.
11. Mapabaknangkayto iti amin a pamay-an tapno agbalinkayo a naparabur iti amin a pamay-an, a babaen kadakami ket mangpataud iti panagyaman iti Dios.
12. Ta ti ministerio daytoy a serbisio ket saan laeng a mangsuplay iti kasapulan dagiti sasanto no di ket aglaplapusanan met iti adu a panagyaman iti Dios.
13. Babaen ti pananganamongda iti daytoy a panagserbi, idaydayawda ti Dios gapu iti panagpasakupyo nga agtaud iti panangipudnoyo iti ebanghelio ni Cristo, ken ti kinaparabur ti kontribusionyo maipaay kadakuada ken kadagiti amin a sabsabali,
14. bayat nga il-iliwendakayo ken ikararagankayo, gapu iti nalablabes a parabur ti Dios kadakayo.
15. Pagyamanan ti Dios gapu iti di mailadawan a sagutna!

Dagiti footnote
2 Corinto 9:3 Wenno *nangibaonak*
2 Corinto 9:5 Griego *bendision*; mamindua iti daytoy a bersikulo
2 Corinto 9:5 Wenno *sagut a mangnamnama iti maysa a banag a subad*; Griego *kinaagum*
2 Corinto 9:6 Griego *nga addaan bendision; mamindua iti daytoy a bersikulo*
2 Corinto 9:8 Wenno *amin a pannakapnek*
2 Corinto 9:13 Wenno *dakayo*