Kapitulo 10
-----------

### Depensaan ni Pablo ti Ministeriona

1. Siak, ni Pablo, agpakpakaasiak kadakayo babaen ti kinaemma ken kinaalumamay ni Kristo—siak a napakumbaba no rupanrupa kadakayo, ngem natured kadakayo no awanak!—
2. Ipakpakaasik kadakayo nga inton addaak koma saan a kasapulan nga ipakita ti kinatured buyogen ti kasta a panagtalek a kas iti panagbilangko nga ipakita maibusor iti sumagmamano a mangsuspetsa kadatayo a magmagna sigun iti lasag.
3. Ta nupay magnatayo iti lasag, saantayo a makigubat a maitunos iti lasag.
4. Ta dagiti igam ti gubattayo ket saan a nagtaud iti lasag no di ket addaan iti nadiosan a pannakabalin a mangdadael kadagiti sarikedked.
5. Dadaelenmi dagiti panagsusupiat ken tunggal natan-ok a kapanunotan a naibangon maibusor iti pannakaammo iti Dios, ket alaenmi a balud ti tunggal kapanunotan tapno agtulnog ken Kristo,
6. a sisasaganakami a mangdusa iti tunggal kinasukir, inton naan-anay ti panagtulnogyo.

7. Kitaem ti adda iti sanguanan dagiti matam. No ti asinoman ket agtalek nga isu ket kukua ni Cristo, ipalagipna koma ti bagina a no kasano nga isu ket kukua ni Cristo, kasta met kadatayo.
8. Ta uray no ipagpannakkelko bassit ti autoridadmi nga inted ti Apo a mangpabileg kadakayo ken saan a gapu iti panangdadael kadakayo, diakto mabain.
9. Diak kayat ti agparang a mangbutbuteng kadakayo babaen kadagiti suratko.
10. Ta kunada, “Nadagsen ken napigsa dagiti suratna, ngem nakapsut ti bagina, ken awan pategna ti panagsaona.”
11. Maawatan koma ti kasta a tao a ti ibagbagatayo babaen ti surat no awan, aramidentayo no addatayo.
12. Saan a maituredtayo a klasipikaren wenno idilig ti bagitayo iti dadduma kadagidiay mangkomendar iti bagbagida. Ngem no rukodenda ti bagbagida iti maysa ken maysa ken idiligda ti bagbagida iti maysa ken maysa, awan ti pannakaawatda.

13. Ngem saankami nga agpasindayag iti labes ti pagbeddengan, no di ket agpasindayagkami laeng maipapan iti benneg ti impluensia nga intuding ti Dios kadakami, tapno makadanonkami uray kadakayo.
14. Ta saankami nga aglablabes ti bagimi, a kasla saankami a nakadanon kadakayo. Ta dakami ti immuna nga immay kadakayo agingga iti dalan nga addaan iti ebanghelio ni Cristo.
15. Saantayo nga agpasindayag iti labes ti panagbannog ti sabsabali. Ngem ti namnamami ket bayat nga umad-adu ti pammatiyo, dumakkel unay ti lugar ti impluensiami kadakayo,
16. tapno maikasabami ti naimbag a damag kadagiti pagilian iti labesyo, a dimi ipagpannakkel ti trabaho a naaramiden iti lugar ti impluensia ti sabali.
17. “Ti agpasindayag, agpasindayag koma iti Apo.”
18. Ta saan a daydiay mangkomendar iti bagina ti anamong, no di ket daydiay idayaw ti Apo.