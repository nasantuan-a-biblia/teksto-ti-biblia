Kapitulo 8
----------

### Ti Maikapito a Selio ken ti Nabalitokan nga Insenso

1. Idi linuktan ti Kordero ti maikapito a selio, nagulimek idiay langit iti agarup kagudua nga oras.
2. Kalpasanna, nakitak dagiti pito nga anghel nga agtaktakder iti sanguanan ti Dios, ket pito a trumpeta ti naited kadakuada.
3. Ket immay ti sabali pay nga anghel ket nagtakder iti altar nga addaan iti balitok nga insenso, ket naikkan iti adu nga insenso nga idaton agraman dagiti kararag dagiti amin a sasanto iti balitok nga altar iti sango ti trono,
4. ken ti asuk ti insienso, agraman dagiti kararag ti dagiti sasanto, timmakderda iti sangoanan ti Dios manipud iti ima ti anghel.
5. Kalpasanna, innala ti anghel ti insenso ket pinunnona dayta iti apuy manipud iti altar ket impuruakna iti daga, ket adda dagiti gurruod, panaggaraw,[a] panagkimat ti kimat, ken ginggined.

### Dagiti Pito a Trumpeta

6. Ita, insagana dagiti pito nga anghel nga addaan iti pito a trumpeta a mangpuyot kadagitoy.

7. Pinuyot ti immuna nga anghel ti trumpetana, ket simmaruno ti uraro ken apuy, a nalaokan iti dara, ket naitapuak dagitoy iti daga. Ket nauram ti kakatlo ti daga, ket napuoran ti kakatlo kadagiti kayo, ken nauram ti amin a berde a ruot.

8. Pinuyot ti maikadua nga anghel ti trumpetana, ket naitapuak iti baybay ti maysa a banag a kas iti dakkel a bantay, a sumsumged iti apuy, ket nagbalin a dara ti kakatlo ti baybay.
9. Natay ti kakatlo kadagiti sibibiag a parsua iti baybay, ket nadadael ti kakatlo kadagiti barko.

10. Pinuyot ti maikatlo nga anghel ti trumpetana, ket nagtinnag ti dakkel a bituen manipud langit, a sumsumged a kasla sulo, ket natnag iti kakatlo dagiti karayan ken kadagiti ubbog ti danum.
11. Ti nagan ti bituen ket Wormwood.[b] Ti kakatlo ti dandanum nagbalin a wormwood, ket adu a tattao ti natay gapu iti danum, gapu ta napait.

12. Pinuyotan ti maikapat nga anghel ti trumpetana, ket nadungpar ti kakatlo ti init, ken kakatlo ti bulan ken kakatlo dagiti bituen, tapno agsipnget ti kakatlo ti lawagda, ken maikatlo ti aldaw saan a nagsilnag, ken kasta met ti kakatlo ti rabii.

13. Kalpasanna, kimmitaak, ket nangngegko ti agila nga agpukpukkaw iti napigsa a timek bayat nga agtaytayab a direkta iti ngato, “Asi pay, asi pay, asi pay dagidiay agnanaed ditoy daga, gapu iti panagpuyot dagiti dadduma a trumpeta a dandanin puyotan dagiti tallo nga anghel !”

Dagiti footnote
Apocalipsis 8:5 Wenno *timek*, wenno *uni*
Apocalipsis 8:11 *Wormwood* ti nagan ti mula ken ti napait ti ramanna a naala manipud iti dayta