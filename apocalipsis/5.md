Kapitulo 5
----------

### Ti Lukot ken ti Kordero

1. Kalpasanna, nakitak iti makannawan nga ima ti nakatugaw iti trono ti maysa a lukot a naisurat iti uneg ken likudan, a naselioan iti pito a selio.
2. Nakitak ti maysa a mannakabalin nga anghel a mangiwarwaragawag iti napigsa a timek, “Siasino ti maikari a manglukat iti lukot ken mangburak kadagiti seliona?”
3. Ket awan ti asinoman idiay langit wenno ditoy daga wenno iti sirok ti daga a makalukat iti lukot wenno kumita iti dayta,
4. ket nangrugiak nga agsangit iti napigsa gapu ta awan ti nasarakan a maikari a manglukat iti lukot wenno mangkita iti dayta.
5. Kinuna kaniak ti maysa kadagiti panglakayen, “Dika agsangit; adtoy, ti Leon iti tribu ti Juda, ti Ramut ni David, pinarmekenna, tapno luktanna ti lukot ken ti pito a seliona.”

6. Ket iti nagbaetan ti trono ken dagiti uppat a sibibiag a parsua ken iti tengnga dagiti panglakayen nakitak ti maysa a Kordero a sitatakder, a kasla napapatay, nga addaan pito a sara ken pito a mata, nga isuda ti pito nga espiritu ti Dios a naibaon iti intero a daga.
7. Ket napan innalana ti lukot manipud iti makannawan nga ima ti nakatugaw iti trono.
8. Ket idi innalana ti lukot, nagruknoy dagiti uppat a sibibiag a parsua ken duapulo ket uppat a panglakayen iti sanguanan ti Kordero, a tunggal maysa ket nakaiggem iti arpa, ken balitok a malukong a napno iti insienso, nga isuda ti kararag dagiti sasanto.
9. Ket nagkantada iti baro a kanta, a kunkunada,

“Maikarika a mangala iti lukot
ken tapno luktan dagiti seliona, ta napapatayka, ket babaen ti daram sinubbotmo dagiti tattao maipaay iti Dios manipud iti tunggal tribu ken pagsasao ken ili ken nasion,
10. ket pinagbalinmo ida a pagarian ken papadi iti Diostayo, ket agturaydanto iti lubong."

11. Kalpasanna, kimmitaak, ket nangngegko iti aglawlaw ti trono ken dagiti sibibiag a parsua ken dagiti panglakayen ti timek ti adu nga anghel, nga agbilangda iti rinibu a rinibu ken rinibu,
12. a kunkunada iti napigsa a timek.

“Maikari ti Kordero a napapatay, nga umawat iti pannakabalin ken kinabaknang ken sirib ken pannakabalin
ken dayaw ken dayag ken bendision!”

13. Ket nangngegko ti tunggal parsua idiay langit ken iti daga ken iti sirok ti daga ken iti baybay, ken amin nga adda kadakuada

“Iti situtugaw iti trono ken iti Kordero
agbalinkayo a bendision ken dayaw ken dayag ken pigsa iti agnanayon nga agnanayon!”

14. Ket kinuna dagiti uppat a sibibiag a parsua, “Amen!” ket nagruknoy dagiti panglakayen ket nagdaydayawda.