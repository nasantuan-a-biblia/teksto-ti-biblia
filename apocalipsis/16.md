Kapitulo 16
-----------

### Dagiti Pito a Malukong ti Pungtot ti Dios

1. Kalpasanna, nangngegko ti napigsa a timek manipud iti templo a mangibagbaga kadagiti pito nga anghel, “Inkayo ibukbok ditoy daga dagiti pito a malukong ti pungtot ti Dios.”

2. Gapuna napan ti immuna nga anghel ket imbukbokna ti malukongna iti daga, ket dimteng dagiti makadangran ken nasakit a sugat kadagiti tattao a nangawit iti marka ti animal ken nagdaydayaw iti ladawanna.

3. Imbukbok ti maikadua nga anghel ti malukongna iti baybay, ket nagbalin a kas iti dara ti bangkay, ket natay ti tunggal sibibiag nga adda iti baybay.

4. Imbukbok ti maikatlo nga anghel ti malukongna kadagiti karayan ken ubbog ti danum, ket nagbalinda a dara.
5. Ket nangngegko ti anghel a mangay-aywan kadagiti dandanum[a] a kunana, .

“Sika laeng, O Santo, nga adda ken adda idi, ta sika ti nangiyeg kadagitoy a panangukom.
6. Ta inbukbokda ti dara dagiti sasanto ken mammadto, ket intedmo ida iti dara nga inumen.
   Dayta ti maikari kadakuada!”

7. Ket nangngegko ti altar a kunkunana,

“Wen, Apo Dios a Mannakabalin-amin, pudno ken nalinteg dagiti panangukommo!”

8. Imbukbok ti maikapat nga anghel ti malukongna iti init, ket napalubosan a puoranna dagiti tattao babaen ti apuy.
9. Nauramda gapu iti nakaro a pudot, ket inlunodda[b] ti nagan ti Dios nga addaan pannakabalin kadagitoy a saplit. Saanda a nagbabawi ken intedda kenkuana ti dayag.

10. Imbukbok ti maikalima nga anghel ti malukongna iti trono ti narungsot, ket nailumlom ti pagarianna iti sipnget. Inlunod dagiti tattao ti dilada gapu iti panagsagaba
11. ket inlunodda ti Dios ti langit gapu iti ut-ot ken sugatda. Saanda a nagbabawi kadagiti aramidda.

12. Imbukbok ti maikanem nga anghel ti malukongna iti dakkel a karayan Eufrates, ket nagmaga ti danumna, tapno isaganana ti dalan para kadagiti ari manipud daya.
13. Nakitak, a rumrummuar iti ngiwat ti dragon ken manipud iti ngiwat ti animal ken manipud iti ngiwat ti ulbod a mammadto, tallo a narugit nga espiritu a kasla tukak.
14. Ta isuda dagiti demonio nga espiritu, agar-aramid kadagiti pagilasinan, a mapan kadagiti ar-ari ti intero a lubong, tapno ummongenda ida a makigubat iti naindaklan nga aldaw ti Dios a Mannakabalin-amin.
15. (“Adtoy, umayak a kas iti mannanakaw! Bendito daydiay agtalinaed a siririing, a nakasuot kadagiti kawesna, tapno saan nga aglikmut a lamolamo ken makita a naibutaktak!”)
16. Ket inummongda ida iti lugar nga adda iti Hebreo maawagan iti Armagedon.

### Ti Maikapito a Malukong

17. Imbukbok ti maikapito nga anghel ti malukongna iti tangatang, ket rimmuar ti napigsa a timek manipud iti templo, manipud iti trono, a kunkunana, “Naaramiden!”
18. Ket adda dagiti silnag ti kimat, panaggaraw,[c] gurruod, ken dakkel a ginggined a kas iti saan pay a pulos a napasamak sipud idi adda ti tao ditoy daga, kasta unay ti kadakkel dayta a ginggined.
19. Nabingay ti dakkel a siudad iti tallo a paset, ket narba dagiti siudad dagiti nasion, ket linagip ti Dios ti Babilonia a naindaklan, tapno ibukbokna ti kopa ti arak gapu iti pungtot ti pungtotna.
20. Ket tunggal isla nagtalawda, ket awan ti masarakan a bantay.
21. Ket dagiti dadakkel nga uraro, agarup sangagasut a kilo[d] ti tunggal maysa, nagtinnag manipud langit kadagiti tattao; ket inlunodda ti Dios gapu iti saplit ti uraro, gapu ta nakaro unay ti saplit.

Dagiti footnote
Apocalipsis 16:5 Griego *anghel ti dandanum*
Apocalipsis 16:9 Griego *natabbaaw*; kasta met dagiti bersikulo 11, 21
Apocalipsis 16:18 Wenno *timek*, wenno *uni*
Apocalipsis 16:21 Griego *maysa a talento ti kadagsen*