Kapitulo 7
----------

### Naselioan ti Sangagasut Uppat a pulo ket Uppat a Ribu ti Israel

1. Kalpasan daytoy nakitak ti uppat nga anghel a sitatakder iti uppat a suli ti daga, a mangtengtengngel kadagiti uppat nga angin ti daga, tapno awan ti angin nga agtaytayab iti daga wenno baybay wenno maibusor iti aniaman a kayo.
2. Kalpasanna, nakitak ti sabali pay nga anghel a sumangsang-at manipud iti ilelennek ti init, nga addaan iti selio ti sibibiag a Dios, ket immawag iti napigsa a timek kadagiti uppat nga anghel a naikkan iti pannakabalin a mangdangran iti daga ken baybay,
3. a kunkunana, “Saankayo dangrantayo ti daga wenno ti baybay wenno dagiti kaykayo, agingga a maselioantayo dagiti adipen ti Diostayo kadagiti mugingda.”
4. Ket nangngegko ti bilang dagiti naselioan, 144,000, a naselioan manipud iti tunggal tribu ti annak ti Israel.

5. Sangapulo ket dua a ribu manipud iti tribu ni Juda ti naselioan, sangapulo ket dua a ribu manipud iti tribu ni Ruben, sangapulo ket dua a ribu manipud iti tribu ni Gad,
6. sangapulo ket dua a ribu manipud iti tribu ni Aser,
   sangapulo ket dua a ribu manipud iti tribu ni Neftali, sangapulo ket dua a ribu manipud iti tribu ni Manases,
7. Sangapulo ket dua a ribu manipud iti tribu ni Simeon, sangapulo ket dua a ribu manipud iti tribu ni Levi, sangapulo ket dua a ribu manipud iti tribu ni Isacar,
8. sangapulo ket dua a ribu manipud iti tribu ni Zabulon,
   sangapulo ket dua a ribu manipud iti tribu ni Jose, sangapulo ket dua a ribu manipud iti tribu ni Benjamin ti naselioan.

### Dakkel a Bunggoy manipud iti Tunggal Nasion

9. Kalpasan daytoy kimmitaak, ket adtoy, ti dakkel a bunggoy nga awan ti makabilang, manipud iti tunggal nasion, manipud iti amin a tribu ken ili ken pagsasao, nga agtaktakder iti sango ti trono ken iti sango ti Kordero, a nakawesan iti puraw a pagan-anay, nga addaan kadagiti sanga ti palma kadagiti imada ,
10. ket ipukkawna iti napigsa a timek, “Ti pannakaisalakan kukua ti Diostayo nga agtugtugaw iti trono, ken iti Kordero!”
11. Ket amin dagiti anghel sitatakderda iti aglawlaw ti trono ken iti aglawlaw dagiti panglakayen ken dagiti uppat a sibibiag a parsua, ket nagruknoyda iti sango ti trono ket nagdaydayawda iti Dios,
12. a kunkunada, “Amen! Bendision ken dayag ken sirib ken panagyaman ken dayaw ken pannakabalin ken puersa iti Diostayo iti agnanayon ken agnanayon! Amen.”

13. Kalpasanna, nagsao kaniak ti maysa kadagiti panglakayen, a kunkunana, “Siasino dagitoy, nakakawes iti puraw a pagan-anay, ket sadino ti naggapuanda?”
14. Kinunak kenkuana, “Apo, ammom.” Ket kinunana kaniak, “Dagitoy dagiti rumrummuar iti dakkel a rigat. Binugguanda dagiti pagan-anayda ken pinapudawda ida iti dara ti Kordero.

15. “Gapuna addada iti sango ti trono ti Dios, ket agserserbida kenkuana iti aldaw ken rabii idiay templona;
    ket ti agtugaw iti trono salimetmetanna ida babaen ti kaaddana.
16. Saandanton a mabisin, wenno mawaw;
    ti init saannanto a kabilen ida, wenno aniaman a nabara a pudot.
17. Ta ti Kordero nga adda iti tengnga ti trono isunto ti pastorda, ket iturongnanto ida kadagiti ubbog ti sibibiag a danum,
    ket ti Dios punasennanto ti tunggal lua kadagiti matada.”