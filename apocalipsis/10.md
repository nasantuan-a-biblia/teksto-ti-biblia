Kapitulo 10
-----------

### Ti Anghel ken ti Bassit a Lukot

1. Kalpasanna, nakitak ti sabali pay a mannakabalin nga anghel a bumabbaba manipud langit, a nabalkot iti ulep, nga adda balangaw iti rabaw ti ulona, ket ti rupana ket kasla init, ken dagiti sakana ket kasla adigi nga apuy.
2. Adda bassit a lukot a nakalukat iti imana. Ket insaadna ti makannawan a sakana iti baybay, ken ti makannigid a sakana iti daga,
3. ket impukkawna iti napigsa a timek, a kasla leon nga agngarngaretnget. Idi impukkawna, naguni dagiti pito a gurruod.
4. Ket idi naguni dagiti pito a gurruod, dandaniak agsurat, ngem nangngegko ti timek manipud langit a kunkunana, “Selioam ti imbaga dagiti pito a gurruod, ket dimo isurat.”
5. Ket ti anghel a nakitak nga agtaktakder iti baybay ken iti daga intag-ayna ti makannawan nga imana idiay langit
6. ket insapatana iti daydiay sibibiag nga agnanayon ken agnanayon, a nangparsua iti langit ken no ania ti adda iti dayta, ti daga ken ti adda iti dayta, ken ti baybay ken no ania ti adda iti dayta, tapno awanen ti pannakataktak,
7. no di ket iti aldaw ti panagayab ti trumpeta a mauni ti maikapito nga anghel, matungpal ti misterio ti Dios, kas iti impakaammona kadagiti adipenna ti dagiti mammadto.

8. Kalpasanna, nagsao manen kaniak ti timek a nangngegko manipud langit, a kunkunana, “Inka alaen ti lukot a silulukat iti ima ti anghel nga agtaktakder iti baybay ken iti daga.”
9. Gapuna, napanak iti anghel ket imbagak kenkuana nga itedna kaniak ti bassit a lukot. Ket kinunana kaniak, “Alaem ket kanem; pagpaitennanto ti tianmo, ngem iti ngiwatmo nasam-itto a kas iti diro.”
10. Ket innalak ti bassit a lukot manipud iti ima ti anghel ket kinnanko. Nasam-it a kasla diro iti ngiwatko, ngem idi kinnanko dayta napait ti tianko.
11. Ket naibaga kaniak, “Masapul nga agipadtoka manen maipapan iti adu a tattao ken nasion ken pagsasao ken ar-ari.”