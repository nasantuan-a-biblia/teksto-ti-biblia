Kapitulo 21
-----------

### Ti Baro a Langit ken ti Baro a Daga

1. Kalpasanna, nakitak ti baro a langit ken baro a daga, ta naglabasen ti immuna a langit ken ti immuna a daga, ket awanen ti baybay.
2. Ket nakitak ti nasantuan a siudad, ti baro a Jerusalem, a bumabbaba manipud langit manipud iti Dios, a naisagana a kas nobia a naarkosan para iti asawana.
3. Ket nangngegko ti napigsa a timek manipud iti trono a kunkunana, “Adtoy, ti pagnaedan[a] ti Dios adda iti tao. Makipagnaedto kadakuada, ket agbalindanto nga ilina,[b] ket ti Dios a mismo makikadua kadakuada kas Diosda.[c]
4. Punasanto ti tunggal lua kadagiti matada, ket awanton ti ipapatay, ken saanton addanto panagleddaang, wenno panagsangit, wenno ut-ot, ta naglabasen dagiti immun-una a bambanag.”

5. Kinuna ti nakatugaw iti trono, “Adtoy, aramidek a baro ti amin a bambanag.” Kasta met a kinunana, “Isuratmo daytoy, ta mapagtalkan ken pudno dagitoy a sasao.”
6. Ket kinunana kaniak, “Naaramiden! Siak ti Alpha ken ti Omega, ti pangrugian ken ti panungpalan. Kadagiti mawaw itedko manipud iti ubbog ti danum ti biag nga awan ti bayad.
7. Daydiay mangparmek maaddaanto iti daytoy a tawid, ket siakto ti Diosna ket isunto ti anakko.
8. Ngem no maipapan kadagiti takrot, awan pammati, makarimon, kas kadagiti mammapatay, seksual nga imoral, mangkukulam, managdaydayaw kadagiti didiosen, ken amin nga ulbod, ti bingayda ket addanto iti danaw a sumsumged iti apuy ken asupre, nga isu ti maikadua nga ipapatay.”

### Ti Baro a Jerusalem

9. Idin immay ti maysa kadagiti pito nga anghel nga addaan iti pito a malukong a napno iti pito a maudi a saplit ket nagsao kaniak, a kunkunana, “Umayka, ipakitak kenka ti Nobia, ti asawa ti Kordero.”
10. Ket impannak iti Espiritu iti dakkel ken nangato a bantay, ket impakitana kaniak ti nasantuan a siudad a Jerusalem a bumabbaba manipud langit manipud iti Dios,
11. nga addaan iti dayag ti Dios, ti kinaraniagna kas iti manmano unay nga alahas, kas iti jaspe, nalawag a kas kristal.
12. Addaan dayta iti dakkel, nangato a pader, nga addaan sangapulo ket dua a ruangan, ken kadagiti ruangan sangapulo ket dua nga anghel, ken kadagiti ruangan naikitikit ti nagan ti sangapulo ket dua a tribu ti annak ti Israel—
13. iti daya tallo a ruangan, iti amianan tallo a ruangan , iti abagatan tallo a ruangan, ken iti laud tallo a ruangan.
14. Ket ti pader ti siudad addaan iti sangapulo ket dua a pundasion, ket adda kadagitoy ti sangapulo ket dua a nagan dagiti sangapulo ket dua nga apostol ti Kordero.

15. Ket ti nakisarita kaniak ket addaan iti baston a balitok a pangrukod iti siudad ken dagiti ruangan ken paderna.
16. Ti siudad ket uppat a kuadrado, ti kaatiddogna ket isu met laeng ti kaakabana. Ket rinukodna ti siudad babaen ti sarukodna, 12,000 nga estadio.[d] Agpapada ti kaatiddog ken kalawa ken kangatona.
17. Rinukodna met ti paderna, 144 a kasiko[e] babaen ti rukod ti tao, a rukod met ti anghel.
18. Nabangon ti pader iti jaspe, idinto ta puro a balitok ti siudad, kas iti nalawag a sarming.
19. Naarkosan dagiti pundasion ti pader ti siudad iti tunggal kita ti alahas. Ti umuna ket jaspe, ti maikadua a safiro, ti maikatlo nga agate, ti maikapat nga esmeralda,
20. ti maikalima nga onix, ti maikanem a carnelia, ti maikapito a crisolite, ti maikawalo a beril, ti maikasiam a topasio, ti maikasangapulo a crisoprase, ti maikasangapulo ket maysa a jacinto, ti maikasangapulo ket dua nga amatista.
21. Ket ti sangapulo ket dua a ruangan ket sangapulo ket dua a perlas, tunggal maysa kadagiti ruangan ket naaramid iti maymaysa a perlas, ken ti kalsada ti siudad ket puro a balitok, a kas iti nalawag a sarming.

22. Ket awan ti nakitak a templo iti siudad, ta ti templona isu ti Apo a Mannakabalin-amin ken ti Kordero.
23. Ket saan a kasapulan ti siudad ti init wenno bulan a mangsilnag iti dayta, ta ti dayag ti Dios ti mangsilnag kenkuana, ket ti lamparana isu ti Kordero.
24. Babaen ti lawagna magna dagiti nasion, ket dagiti ari ti daga iyegdanto ti dayagda iti dayta,
25. ket dagiti ruanganna saanto a pulos a mairikep iti aldaw—ket awanto ti rabii sadiay.
26. Iyegdanto iti dayta ti dayag ken dayaw dagiti nasion.
27. Ngem awanto ti aniaman a narugit a sumrek iti dayta, wenno ti asinoman nga agar-aramid iti makarimon wenno ulbod, no di ket dagidiay laeng naisurat iti libro ti biag ti Kordero.

Dagiti footnote
Apocalipsis 21:3 Wenno *tabernakulo* .
Apocalipsis 21:3 Sumagmamano a manuskrito *tattao* .
Apocalipsis 21:3 Dadduma a manuskrito ti mangikkat *kas Diosda* .
Apocalipsis 21:16 Agarup 1,380 a milia; a *stadion* ket agarup 607 a pie wenno 185 a metro
Apocalipsis 21:17 Ti maysa a *cubit* ket agarup 18 a pulgada wenno 45 a sentimetro