Kapitulo 17
-----------

### Ti Naindaklan a Balangkantis ken ti Animal

1. Kalpasanna immay kaniak ti maysa kadagiti pito nga anghel nga addaan iti pito a malukong ket kinunana kaniak, “Umayka, ipakitak kenka ti panangukom ti naindaklan a balangkantis a nakatugaw iti adu a dandanum,
2. a nakaaramidan dagiti ari ti daga iti seksual nga imoralidad , ken iti arak ti seksual nga imoralidadna nabartek dagiti agnanaed ditoy daga.”
3. Ket impannak iti Espiritu iti let-ang, ket nakitak ti maysa a babai a situtugaw iti maysa nga eskarlata nga animal a napno kadagiti agtabbaaw a nagan, ken addaan iti pito nga ulo ken sangapulo a sara.
4. Nakawesan ti babai iti lila ken eskarlata, ken naarkosan iti balitok ken alahas ken perlas, nga iggemna iti imana ti balitok a kopa a napno kadagiti makarimon a banag ken dagiti rugit ti seksual nga imoralidadna.
5. Ket iti mugingna naisurat ti nagan ti misterio: “Babilonia a naindaklan, ina dagiti balangkantis ken dagiti makarimon a banag ditoy daga.”
6. Ket nakitak ti babai, a nabartek iti dara dagiti sasanto, ti dara dagiti martir ni Jesus.[a]

Idi nakitak isuna, nasdaawak unay.
7. Ngem kinuna kaniak ti anghel, “Apay a masmasdaawka? Ibagakto kadakayo ti misterio ti babai, ken ti animal nga addaan iti pito nga ulo ken sangapulo a sara a mangawit kenkuana.
8. Ti animal a nakitam ket adda idi, ket awanen, ket dandanin tumakder manipud iti awan tukodna nga abut[b] ket mapan iti pannakadadael. Ket dagiti agnanaed ditoy daga a saan pay a naisurat ti nagnaganda iti libro ti biag manipud idi pannakabangon ti lubong masdaawdanto a makakita iti animal, agsipud ta idi ken saan ken umayto.
9. Kalikaguman daytoy ti panunot a buyogen ti kinasirib: ti pito nga ulo ket pito a bantay a pagtugawan ti babai;
10. isuda met ti pito nga ari, lima kadakuada ti natnag, ti maysa ket adda, ti sabali ket saan pay nga immay, ket inton umay masapul nga agtalinaed iti bassit laeng a tiempo.
11. No maipapan iti narungsot nga animal a dati ken awan, maikawalo ngem kukua dagiti pito, ket mapan iti pannakadadael.
12. Ket ti sangapulo a sara a nakitam ket sangapulo nga ari a saan pay a nakaawat iti naarian a pannakabalin, ngem masapul nga umawatda iti autoridad kas ar-ari iti maysa nga oras, agraman ti animal.
13. Maymaysa ti panunot dagitoy, ket iyawatda ti pannakabalin ken turayda iti animal.
14. Makigubatdanto iti Kordero, ket parmeken ida ti Kordero, ta isu ti Apo dagiti appo ken Ari dagiti ari, ket dagidiay kaduana naayaban ken napili ken matalek.”

15. Ket kinuna kaniak ti anghel[c], “Dagiti danum a nakitam, a nakatugaw ti balangkantis, ket dagiti tattao ken bunggoy ken nasion ken pagsasao.
16. Ket ti sangapulo a sara a nakitam, isuda ken ti animal kaguradanto ti balangkantis. Pagbalinendanto a langalang ken lamolamo, ket alun-onendanto ti lasagna ken puoranda iti apuy,
17. ta inkabil ti Dios dayta iti pusoda a mangitungpal iti panggepna babaen ti panagbalin a maymaysa ti panunot ken panangiyawatda iti naarian a pannakabalinda iti animal, agingga iti matungpal dagiti sasao ti Dios.
18. Ket ti babai a nakitam isu ti dakkel a siudad a mangiturturay kadagiti ar-ari ti daga.”

Dagiti footnote
Apocalipsis 17:6 Griego *dagiti saksi ni Jesus*
Apocalipsis 17:8 Griego *ti mangliwengliweng*
Apocalipsis 17:15 Griego *he*