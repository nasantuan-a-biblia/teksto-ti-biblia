Kapitulo 4
----------

### Ti Trono idiay Langit

1. Kalpasan daytoy, kimmitaak, ket adtoy, maysa a ruangan a silulukat idiay langit! Ket ti immuna a timek, a nangngegko a nagsasao kaniak a kas iti trumpeta, kinunana, “Umayka ditoy, ket ipakitak kenka no ania ti masapul a mapasamak kalpasan daytoy.”
2. Dagus nga addaak iti Espiritu, ket adtoy, adda maysa a trono a sitatakder idiay langit, nga adda maysa a nakatugaw iti trono.
3. Ket ti nagtugaw sadiay ket langa ti jaspe ken carneliano, ken iti aglawlaw ti trono adda balangaw a kasla esmeralda.
4. Adda duapulo ket uppat a trono iti aglawlaw ti trono, ket duapulo ket uppat a panglakayen a nakatugaw kadagiti trono, nakakawes iti puraw a kawes, a nabalitokan dagiti korona iti uloda.
5. Manipud iti trono rimmuar dagiti silnag ti kimat, ken agngaretnget[a] ken gurruod, ket iti sango ti trono sumsumged ti pito a pagsilawan nga apuy, nga isuda ti pito nga espiritu ti Dios,
6. ket iti sango ti trono adda kasla baybay ti sarming, kas iti kristal.

Ket iti aglawlaw ti trono, iti tunggal sikigan ti trono, adda uppat a sibibiag a parsua, a napno kadagiti mata iti sango ken likudan:
7. ti umuna a sibibiag a parsua a kas iti leon, ti maikadua a sibibiag a parsua a kas iti baka, ti maikatlo a sibibiag a parsua nga addaan iti rupa ti maysa a tao, ken ti maikapat a sibibiag a parsua a kas iti agila nga agtaytayab.
8. Ket dagiti uppat a sibibiag a parsua, tunggal maysa kadakuada ket addaan iti innem a payak, napno kadagiti mata iti aglawlaw ken uneg, ket aldaw ken rabii dida agsarday a mangibaga:

“Nasantuan, nasantoan, nasantoan, ni Apo Dios a Mannakabalin-amin, nga adda idi ken adda ken umayto!”

9. Ket tunggal dagiti sibibiag a parsua ipaayda ti dayag ken dayaw ken panagyaman iti daydiay nakatugaw iti trono, nga agnanayon nga agnanayon,
10. agruknoy dagiti duapulo ket uppat a panglakayen iti sanguanan daydiay nakatugaw iti trono ket agdayawda iti sibibiag nga agnanayon ken agnanayon. Inwarasda dagiti koronada iti sango ti trono, a kunkunada,

11. “Maikarika, Apo ken Diosmi, nga umawat iti dayag ken dayaw ken pannakabalin, ta pinarsuam ti amin a bambanag, ket babaen ti pagayatam addada ken naparsuada.”

Dagiti footnote
Apocalipsis 4:5 Wenno *timek*, wenno *uni*