Kapitulo 11
-----------

### Ti Dua a Saksi

1. Kalpasanna, naikkannak iti sarukod a kas iti sarukod, ket naibaga kaniak, “Tumakderka ket rukodem ti templo ti Dios ken ti altar ken dagidiay agdaydayaw sadiay,
2. ngem saanmo a rukoden ti paraangan iti ruar ti templo; baybay-anyo dayta, ta naited dayta kadagiti nasion, ket lapdandanto ti nasantoan a siudad iti uppat a pulo ket dua a bulan.
3. Ket ikkakto ti autoridad iti dua a saksiko, ket agipadtodanto iti 1,260 nga aldaw, a nakawesan iti nakersang a lupot.”

4. Dagitoy ti dua a kayo nga olibo ken dua a pagsaadan ti silaw nga agtaktakder iti sanguanan ti Apo ti daga.
5. Ket no adda asinoman a mangdangran kadakuada, agbukbok ti apuy manipud ngiwatda ket puoranna dagiti kabusorda. No adda mangdangran kadakuada, kastoy ti pannakasentensiana a mapapatay.
6. Addaanda iti pannakabalin a mangiserra iti langit, tapno awan ti tudo nga agtinnag bayat dagiti al-aldaw ti panagipadtoda, ken addaanda iti pannakabalin kadagiti danum a mamagbalin kadakuada a dara ken mangsaplit iti daga iti tunggal kita ti saplit, iti kaanoman a tarigagayanda .
7. Ket inton malpasdan ti pammaneknekda, ti animal a tumakder manipud iti awan tukodna nga abut[a] makigubatto kadakuada ket parmekenna ida ken patayen ida,
8. ket dagiti bangkayda agiddadanto iti kalsada ti dakkel a siudad a simboliko[b] maawagan iti Sodoma ken Egipto, a nakailansaan ti Apoda iti krus.
9. Iti las-ud ti tallo ket kagudua nga aldaw, dadduma manipud kadagiti ili ken tribu ken pagsasao ken nasion ti mangmatmat kadagiti bangkayda ket agkedkedda a mangikabil kadakuada iti tanem,
10. ket dagidiay agnanaed ditoy daga agrag-odanto kadakuada ken agrag-oda ken agsinnukat kadagiti sagut, agsipud ta dagitoy dua a mammadto ket maysa idi a pannakatutuok kadagidiay agnanaed ditoy daga.
11. Ngem kalpasan ti tallo ket kagudua nga aldaw simrek kadakuada ti maysa nga anges ti biag manipud iti Dios, ket timmakderda, ket dakkel ti buteng dagiti nakakita kadakuada.
12. Kalpasanna, nangngegda ti napigsa a timek manipud langit a kunkunana kadakuada, “Umaykayo ditoy!” Ket simmang-atda idiay langit iti maysa nga ulep, ket dagiti kabusorda ti nangbuybuya kadakuada.
13. Ket iti dayta nga oras adda dakkel a ginggined, ket narba ti apagkapullo ti siudad. Pito ribu a tattao ti natay gapu iti ginggined, ket nagbuteng dagiti dadduma ket intedda ti dayag iti Dios ti langit.

14. Nalpasen ti maikadua nga asi; adtoy, asidegen nga umay ti maikatlo nga asi.

### Ti Maikapito a Trumpeta

15. Kalpasanna, pinuyotan ti maikapito nga anghel ti trumpetana, ket adda dagiti napigsa a timek idiay langit, a kunkunada, “Ti pagarian ti lubong nagbalinen a pagarian ti Apotayo ken ni Kristona, ket isu agturayto iti agnanayon ken awan inggana.”
16. Ket dagiti duapulo ket uppat a panglakayen a situtugaw kadagiti tronoda iti sanguanan ti Dios nagruknoyda ket nagdaydayawda iti Dios,
17. a kunkunada.

“Agyamankami kenka, Apo Dios a Mannakabalin-amin, nga adda ken idi, .
ta innalam ti dakkel a pannakabalinmo ket rinugiam ti agturay.
18. Nagrungsot dagiti nasion, ngem dimteng ti pungtotmo, ken ti tiempo a pannakaukom dagiti natay, ken ti pananggunggona kadagiti adipenmo, dagiti mammadto ken sasanto, ken dagidiay agbuteng iti naganmo.
    agpadpada iti babassit ken dadakkel, ken gapu iti panangdadael kadagiti mangdadael iti daga.”

19. Kalpasanna, naluktan ti templo ti Dios idiay langit, ket nakita ti lakasa ti tulagna iti uneg ti templona. Adda dagiti panagkimat ti kimat, panaggaraw,[c] panaguni ti gurruod, ginggined, ken napigsa nga uraro.

Dagiti footnote
Apocalipsis 11:7 Wenno *ti mangliwengliweng*
Apocalipsis 11:8 Griego *iti naespirituan*
Apocalipsis 11:19 Wenno *timek*, wenno *uni*