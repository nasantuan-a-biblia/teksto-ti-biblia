Kapitulo 2
----------

### Iti Simbaan idiay Efeso

1. “Isuratmo iti anghel ti iglesia idiay Efeso: ‘Dagiti sasao daydiay mangtengtengngel iti pito a bituen iti makannawan nga imana, a magmagna iti nagbaetan dagiti pito a balitok a pagsaadan ti silaw.

2. “‘Ammok dagiti aramidmo, ti panagbannogmo ken ti naanus a panagibturmo, ken no kasano a dikay maanusan dagidiay dakes, no di ket sinubok dagidiay mangaw-awag iti bagbagida nga apostol ngem saan, ket nasarakam ida nga ulbod.
3. Ammok nga ibturanyo a siaanus ken ibturanyo maigapu iti naganko, ket saankayo a nabannog.
4. Ngem adda daytoy maibusor kenka, a binaybay-am ti ayat nga adda kenka idi damo.
5. Laglagipenyo ngarud ti naggapuan ti natnagyo; agbabawikayo, ket aramidenyo dagiti aramid nga inaramidyo idi damo. No saan, umayakto kenka ket ikkatek ti pagsaadan ti silawmo iti lugarna, malaksid no agbabawika.
6. Kaskasdi daytoy adda kadakayo: kagurayo dagiti aramid dagiti Nicolaita, a kagurak met.
7. Ti addaan lapayag, denggenna koma ti ibagbaga ti Espiritu kadagiti iglesia. Iti daydiay mangparmek ipalubosko a mangan iti kayo ti biag, nga adda iti paraiso ti Dios.’

### Iti Simbaan idiay Esmirna

8. “Ket iti anghel ti iglesia idiay Esmirna isuratmo: ‘Dagiti sasao ti immuna ken ti maudi, a natay ken nagbiag.

9. “‘Ammok ti rigatmo ken ti kinapanglawmo (ngem nabaknangka) ken ti panangpabasol[da] dagidiay agkunkuna a Judioda ket saanda, no di ket sinagoga ni Satanas.
10. Dikay agbuteng iti dandanin sagsagabaenyo. Adtoy, dandanin ibalud ti diablo ti sumagmamano kadakayo, tapno masubokkayo, ket iti sangapulo nga aldaw, marigatankayto. Agbalinka a napudno agingga ken patay, ket itedkonto kenka ti korona ti biag.
11. Ti addaan lapayag, denggenna koma ti ibagbaga ti Espiritu kadagiti iglesia. Daydiay mangparmek saanto a masaktan iti maikadua nga ipapatay.’

### Iti Simbaan idiay Pergamo

12. “Ket iti anghel ti iglesia idiay Pergamo isuratmo: ‘Ti sasao daydiay addaan iti natadem a dua ti tademna a kampilan.

13. “‘Ammok no sadino ti pagnanaedam, no sadino ti ayan ti trono ni Satanas. Kaskasdi a tenglenyo ti naganko, ket saanyo nga inlibak ti pammatik[b] uray pay idi kaaldawan ni Antipas a napudno a saksik, a napapatay kadakayo, a pagnanaedan ni Satanas.
14. Ngem adda sumagmamano a banag a maibusor kadakayo: adda sumagmamano sadiay a mangtengtengngel iti pannursuro ni Balaam, a nangisuro ken ni Balak a mangikabil iti pakaitibkolan iti sanguanan ti annak ti Israel, tapno manganda iti taraon a naidaton kadagiti idolo ken agaramidda iti seksual nga imoralidad.
15. Kasta met nga addaankayo iti sumagmamano a mangtengtengngel iti pannursuro dagiti taga Nicolaita.
16. Ngarud, agbabawikayo. No saan, umayakto kadakayo iti mabiit ket makigubatak kadakuada babaen ti kampilan ti ngiwatko.
17. Ti addaan lapayag, denggenna koma ti ibagbaga ti Espiritu kadagiti iglesia. Iti daydiay mangparmek itedkonto ti sumagmamano kadagiti nailemmeng a manna, ket itedkonto kenkuana ti puraw a bato, nga addaan iti baro a nagan a naisurat iti bato nga awan ti makaammo malaksid daydiay umawat iti dayta.’

### Iti Simbaan idiay Tiatira

18. “Ket iti anghel ti iglesia idiay Tiatira isuratmo: ‘Dagiti sasao ti Anak ti Dios, nga addaan kadagiti mata a kasla gil-ayab ti apuy, ken dagiti sakana ket kasla nasileng a bronse.

19. “‘Ammok dagiti aramidmo, ti ayatmo ken pammatim ken panagserbim ken naanus a panagibturmo, ken ti naud-udi nga aramidmo nalablabes ngem iti immuna.
20. Ngem adda daytoy maibusor kenka, nga ipalubosmo ti babai a ni Jezebel, nga awaganna ti bagina kas mammadto ken mangisursuro ken mangallukoy kadagiti adipenko nga agaramid iti seksual nga imoralidad ken mangan iti taraon a naidaton kadagiti idolo.
21. Intedko ti tiempo nga agbabawi, ngem agkedked nga agbabawi iti seksual nga imoralidadna.
22. Adtoy, ibellengkonto iti pagiddaan ti masakit, ket dagiti makikamalala kenkuana ipuruakko iti dakkel a rigat, malaksid no agbabawida kadagiti aramidna,
23. ket kabilekto dagiti annakna a matay. Ket maammuanto dagiti amin nga iglesia a siak ti mangsukimat iti panunot ken puso, ket itedkonto iti tunggal maysa kadakayo a maitunos kadagiti aramidyo.
24. Ngem kadagiti dadduma pay kadakayo idiay Tiatira, a saan a mangtengtengngel iti daytoy a pannursuro, a saan a nakasursuro iti awagan ti dadduma a nauneg a bambanag ni Satanas, kunak kadakayo, diak ibaklay kadakayo ti sabali a dadagsen.
25. Iggamam laeng ti adda kenka agingga nga umayak.
26. Daydiay mangparmek ken mangsalimetmet kadagiti aramidko agingga iti panungpalan, kenkuana itedkonto ti autoridad kadagiti nasion,
27. ket iturayan[na ida babaen ti sarukod a landok, a kas no maburak dagiti damili a banga, kas iti Siak a mismo ti nakaawat iti turay manipud ken Amak.
28. Ket itedkonto kenkuana ti bituen ti agsapa.
29. Ti addaan lapayag, denggenna koma ti ibagbaga ti Espiritu kadagiti iglesia.’

Dagiti footnote
Apocalipsis 2:9 Griego *panagtabbaaw*
Apocalipsis 2:13 Wenno *ti pammatim kaniak*
Apocalipsis 2:27 Griego *pastor*