Kapitulo 22
-----------

### Ti Karayan ti Biag

1. Kalpasanna, impakita kaniak ti anghel[a] ti karayan ti danum ti biag, a naraniag a kasla kristal, nga agayus manipud iti trono ti Dios ken ti Kordero
2. iti tengnga ti kalsada ti siudad; kasta met, iti agsumbangir ti karayan, ti kayo ti biag[b] agraman ti sangapulo ket dua a kita ti bungana, nga agbunga iti kada bulan. Dagiti bulong ti kayo ket agpaay iti pannakaagas dagiti nasion.
3. Saanton nga addanto aniaman a mailunod, no di ket ti trono ti Dios ken ti Kordero addanto iti dayta, ket agdayawto kenkuana dagiti adipenna.
4. Makitadanto ti rupana, ket ti naganna addanto kadagiti mugingda.
5. Ket awanton ti rabii. Saandanto a kasapulan ti silaw ti pagsilawan wenno init, ta ni Apo Dios ti agbalinto a silawda, ket agturaydanto iti agnanayon ken agnanayon.

### Umay Ni Jesus

6. Ket kinunana kaniak, “Mapagtalkan ken pudno dagitoy a sasao. Ket ti Apo, ti Dios dagiti espiritu dagiti mammadto, imbaonna ti anghelna tapno ipakitana kadagiti adipenna no ania ti masapul a mapasamak iti mabiiten.”

7. “Ket adtoy, umayak iti mabiit. Bendito daydiay mangtungpal kadagiti sasao ti padto daytoy a libro.”

8. Siak, ni Juan, ti nakangngeg ken nakakita kadagitoy a banbanag. Ket idi nangngegko ken nakitak ida, nagruknoyak nga agdaydayaw iti saka ti anghel a nangipakita kadagitoy kaniak,
9. ngem kinunana kaniak, “Saanmo nga aramiden dayta! Maysaak nga adipen a kaduam ken dagiti kakabsatmo a profeta, ken kadagiti mangtungpal kadagiti sasao daytoy a libro. Agdayawkayo iti Dios.”

10. Ket kinunana kaniak, “Dimo selioan dagiti sasao iti padto daytoy a libro, ta asidegen ti tiempo.
11. Ti managdakdakes ket agaramid koma pay laeng iti dakes, ket ti narugit ket narugit pay laeng, ken ti nalinteg agaramid latta iti nalinteg, ket ti nasantuan nasantuan latta.”

12. “Adtoy, umayak iti mabiit, nga iyegko ti gunggonko, tapno bayadak ti tunggal maysa gapu iti inaramidna.
13. Siak ti Alfa ken ti Omega, ti umuna ken ti maudi, ti pangrugian ken ti panungpalan.”

14. Nagasat dagiti agbuggo kadagiti pagan-anayda,[c] tapno maaddaanda iti kalintegan iti kayo ti biag ken tapno makastrekda iti siudad babaen kadagiti ruangan.
15. Iti ruar adda dagiti aso ken mangkukulam ken dagiti seksual nga imoral ken mammapatay ken managdaydayaw kadagiti didiosen, ken tunggal maysa nga agayat ken agar-aramid iti kinaulbod.

16. “Siak, ni Jesus, imbaonko ti anghelko a mangpaneknek kadakayo maipapan kadagitoy a banag para kadagiti iglesia. Siak ti ramut ken kaputotan ni David, ti naraniag a bituen iti agsapa.”

17. Kuna ti Espiritu ken ti Nobia, “Umayka.” Ket ti dumngeg kunaenna koma, “Umayka.” Ket umay koma daydiay mawaw; ti agtarigagay alaenna koma ti danum ti biag nga awan gatadna.

18. Pakdaarak ti tunggal maysa a dumngeg iti sasao ti padto daytoy a libro: no adda mangnayon kadagitoy, inayonto ti Dios kenkuana dagiti saplit a nadeskribir iti daytoy a libro,
19. ket no adda mangikkat kadagiti sasao iti libro daytoy a padto, ti Dios ikkatennanto ti bingayna iti kayo ti biag ken iti nasantuan a siudad, a nailadawan iti daytoy a libro.

20. Kuna ti mangpaneknek kadagitoy, “Pudno nga umayak iti mabiit.” Amen. Umayka, Apo Jesus!

21. Ti parabur ni Apo Jesus adda koma iti amin.[d] Amen.

Dagiti footnote
Apocalipsis 22:1 Griego *isu*
Apocalipsis 22:2 Wenno *ti Kordero. Iti tengnga ti kalsada ti siudad, ken iti agsumbangir ti karayan, adda ti kayo ti biag *
Apocalipsis 22:14 Dadduma a manuskrito *aramiden dagiti bilinna*
Apocalipsis 22:21 Sumagmamano a manuskrito *amin dagiti sasanto*