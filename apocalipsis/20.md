Kapitulo 20
-----------

### Ti Sangaribu a Tawen

1. Kalpasanna, nakitak ti maysa nga anghel a bumabbaba manipud langit, nga iggemna iti imana ti tulbek ti awan tukodna nga abut[a] ken dakkel a kawar.
2. Ket tiniliwna ti dragon, daydi nagkauna nga uleg, nga isu ti Diablo ken Satanas, ket ingalutna iti sangaribu a tawen,
3. ket impuruakna iti abut, ket inrikepna ken sinelioanna iti rabawna, tapno saanna nga allilawen ti nasion pay, agingga a nagpatingga ti sangaribu a tawen. Kalpasan dayta masapul a mawayawayaan iti apagbiit.

4. Kalpasanna, nakitak dagiti trono, ket nakatugaw kadakuada dagidiay naited ti autoridad a mangukom. Kasta met a nakitak ti kararua dagidiay naputolan gapu iti pammaneknek ni Jesus ken gapu iti sao ti Dios, ken dagidiay saan a nagdaydayaw iti animal wenno iti ladawanna ken saan a nakaawat iti markana kadagiti mugingda wenno kadagiti imada. Nagbiagda ket nakipagturayda ken Cristo iti sangaribu a tawen.
5. Saan a nagbiag dagiti dadduma a natay agingga a nagpatingga ti sangaribu a tawen. Daytoy ti umuna a panagungar.
6. Bendito ken nasantuan daydiay makiraman iti umuna a panagungar! Awan ti pannakabalin ti maikadua nga ipapatay, ngem agbalindanto a papadi ti Dios ken ni Cristo, ket makipagturaydanto kenkuana iti sangaribu a tawen.

### Ti Pannakaabak ni Satanas

7. Ket inton malpas ti sangaribu a tawen, mawayawayaanto ni Satanas iti pagbaludanna
8. ket rummuarto a mangallilaw kadagiti nasion nga adda iti uppat a suli ti daga, da Gog ken Magog, tapno ummongenna ida a makigubat; ti bilangda ket kas iti darat ti baybay.
9. Ket nagmartsada a simmang-at iti nalawa a tanap ti daga ket linakubda ti kampo dagiti sasanto ken ti dungdungnguen a siudad, ngem bimmaba ti apuy manipud langit[b] ket inuramna ida,
10. ket ti diablo a nangallilaw kadakuada naitapuak iti danaw ti apuy ken asupre nga ayan ti animal ken ti ulbod a mammadto, ket matutuokdanto iti aldaw ken rabii iti agnanayon ken agnanayon.

### Panangukom iti Sanguanan ti Dakkel a Puraw a Trono

11. Kalpasanna, nakitak ti dakkel a puraw a trono ken ti nakatugaw iti dayta. Manipud iti sanguananna nagtalaw ti daga ken langit, ket awan ti nasarakan a lugar para kadakuada.
12. Ket nakitak dagiti natay, dadakkel ken babassit, a sitatakder iti sango ti trono, ket naluktan dagiti libro. Kalpasanna, naluktan ti sabali pay a libro, nga isu ti libro ti biag. Ket naukom dagiti natay babaen kadagiti naisurat kadagiti libro, sigun iti inaramidda.
13. Ket ti baybay inyawatna dagiti natay nga adda iti dayta, ti Patay ken Hades inyawatda dagiti natay nga adda kadakuada, ket naukomda, tunggal maysa kadakuada, sigun iti inaramidda.
14. Kalpasanna, naitapuak ti Patay ken Hades iti danaw ti apuy. Daytoy ti maikadua nga ipapatay, ti danaw ti apuy.
15. Ket no ti nagan ti siasinoman ket saan a masarakan a naisurat iti libro ti biag, isu ket naitapuak iti danaw ti apuy.

Dagiti footnote
Apocalipsis 20:1 Griego *ti yuyeng*; kasta met ti bersikulo 3
Apocalipsis 20:9 Sumagmamano a manuskrito *manipud iti Dios, manipud langit*, wenno *manipud langit manipud iti Dios*