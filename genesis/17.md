Kapitulo 17
-----------

### Abraham ken ti Tulag ti Panagkugit

1. Idi agtawen ni Abram iti siam a pulo ket siam, nagparang ti Apo ken Abram ket kinunana kenkuana, “Siak ti Dios a Mannakabalin-amin;[a] magnaka iti sanguanak, ket agbalinka nga awan pakababalawanna,
2. tapno makaaramidak iti tulagko iti nagbaetanmi kenka, ket mabalinko paaduennakayo iti kasta unay.”
3. Kalpasanna, nagrukob ni Abram. Ket kinuna ti Dios kenkuana,
4. “Kitaem, adda kenka ti tulagko, ket agbalinkanto nga ama ti adu a nasion.
5. Saanton a maawagan iti Abram ti naganmo,[b] no di ket Abraham ti naganmo,[c] ta pinagbalinka nga ama ti adu a nasion.
6. Pagbalinenkanto iti nalabes a panagbunga, ket pagbalinenkayto a nasion, ket agtaudto dagiti ari manipud kadakayo.
7. Ket ipasdekkonto ti tulagko iti nagbaetanmi kenka ken dagiti kaputotam a sumaruno kenka iti intero a kaputotanda para iti agnanayon a tulag, tapno agbalinak a Dios kenka ken kadagiti kaputotmo a sumaruno kenka.
8. Ket itedkonto kenka ken kadagiti kaputotam a sumaruno kenka ti daga a pagnanaedam, ti intero a daga ti Canaan, kas agnanayon a sanikua, ket siakto ti Diosda.”

9. Kinuna ti Dios ken Abraham, “No maipapan kenka, salimetmetam ti tulagko, sika ken dagiti kaputotam a sumaruno kenka iti amin a kaputotanda.
10. Daytoy ti tulagko, a salimetmetam, iti nagbaetanmi kenka ken dagiti annakmo a sumaruno kenka: Makugit ti tunggal lalaki kadakayo.
11. Masapul a makugitkayo iti lasag dagiti kudilyo, ket agbalinto a pagilasinan ti tulag iti nagbaetanmi kadakayo.
12. Makugit ti walo nga aldaw kadakayo. Tunggal lalaki iti intero a kaputotam, nayanak man iti balaymo wenno ginatang babaen ti kuartam manipud iti asinoman a ganggannaet a saan a kaputotam,
13. agpadpada ti nayanak iti balaymo ken daydiay nagatang babaen ti kuartam, sigurado a makugit. Kasta met ti tulagko iti lasagmo nga agnanayon a tulag.
14. Siasinoman a di nakugit a lalaki a saan a nakugit iti lasag ti kudilna ket maputed iti ilina; sinalungasingna ti tulagko.”

### Naikari ti Panakaipasngay ni Isaac

15. Kinuna ti Dios ken Abraham, “No maipapan ken Sarai nga asawam, saanmo nga awagan iti Sarai, no di ket Sara[d] ti naganna.
16. Benditokto isuna, ket ad-adda pay, ited[e] kenka ti anak a lalaki babaen kenkuana. Benditokto isuna, ket agbalinto a nasion; agtaudto kenkuana dagiti ar-ari dagiti ili.”
17. Kalpasanna, nagrukob ni Abraham ket nagkatawa ket kinunana iti bagina, “Mayanak kadi ti maysa nga ubing iti maysa a lalaki nga agtawen iti sangagasut? Adda kadi anak ni Sara nga agtawen iti siam a pulo?”
18. Ket kinuna ni Abraham iti Dios, “Ay koma agbiag ni Ismael iti sanguanam!”
19. Kinuna ti Dios, “Saan, no di ket ni Sara nga asawam ket mangipasngayto kenka iti anak a lalaki, ket awagannanto ti naganna iti Isaac.[f] Ipatakderko ti tulagko kenkuana kas agnanayon a tulag para kadagiti kaputotanna.
20. No maipapan ken Ismael, nangngegka; adtoy, binendisionak isuna ket pagbalinekto a nabunga ken paaduekto iti kasta unay. Isunto ti ama ti sangapulo ket dua a prinsipe, ket pagbalinekto isuna a maysa a naindaklan a nasion.
21. Ngem ipasdekkonto ti tulagko ken Isaac, nga ipasngay ni Sara kenka iti daytoy a tiempo inton sumaruno a tawen.”

22. Idi nalpasna ti pannakisaritana kenkuana, simmang-at ti Dios manipud ken Abraham.
23. Kalpasanna, innala ni Abraham ni Ismael nga anakna ken dagiti amin a nayanak iti balayna wenno gimmatang babaen ti kuartana, tunggal lalaki kadagiti lallaki iti balay ni Abraham, ket inkugitna ti lasag dagiti kudilda iti dayta met laeng nga aldaw, kas kinuna ti Dios kenkuana.
24. Siam a pulo ket siam ti tawen ni Abraham idi nakugit iti lasag ti kudilna.
25. Sangapulo ket tallo ti tawen ni Ismael nga anakna idi nakugit iti lasag ti kudilna.
26. Iti dayta met la nga aldaw nakugit da Abraham ken ti anakna nga Ismael.
27. Ket amin a lallaki iti balayna, dagidiay nayanak iti balay ken dagidiay nagatang iti kuarta manipud iti ganggannaet, nakugitda a kaduana.

Dagiti footnote
Genesis 17:1 Hebreo nga El Shaddai
Genesis 17:5 Ni Abram ket kayatna a sawen ti natan-ok nga ama
Genesis 17:5 Ti kayat a sawen ni Abraham ket ama ti adu a tattao
Genesis 17:15 Prinsesa ti kayat a sawen da Sarai ken Sara
Genesis 17:16 Hebreo ti nangted
Genesis 17:19 Kayatna a sawen ni Isaac ket agkatawa
