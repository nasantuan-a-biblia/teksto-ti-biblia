Kapitulo 44
-----------

### Suboken ni Jose Dagiti Kakabsatna

1. Kalpasanna, imbilinna iti mayordomo ti balayna, “Punnom dagiti sako dagiti lallaki iti taraon, agingga a kabaelanda nga awiten, ket ikabilmo ti kuarta ti tunggal maysa iti ngiwat ti sakona,
2. ket ikabilmo ti kopak, ti pirak a kopa, iti ngiwat ti sako ti inaudi, agraman ti kuartana a maipaay iti bukbukel.” Ket inaramidna ti imbaga ni Jose kenkuana.

3. Apaman a naraniag ti bigat, naibaon dagiti lallaki agraman dagiti asnoda.
4. Apagbiit laeng ti distansiada manipud iti siudad. Ita, kinuna ni Jose iti mayordomona, “Tumanonkayo, surotenyo dagiti lallaki, ket inton makasabetkayo, kunaenyo kadakuada, ‘Apay a sinubadyo ti dakes iti naimbag?[a]
5. Saan kadi a manipud iti daytoy nga uminum ti apok, ken lumabas daytoy nga ar-aramidenna ti panagpadles? Dakes ti inaramidmo iti panangaramidmo iti daytoy.’”

6. Idi nasabatna ida, imbagana kadakuada dagitoy a sasao.
7. Kinunada kenkuana, “Apay nga ibagbaga ti apok dagiti sasao a kas kadagitoy? Adayo koma kadagiti adipenmo nga aramiden ti kasta a banag!
8. Adtoy, ti kuarta a nasarakanmi kadagiti ngiwat dagiti sakomi, insublimi kadakayo manipud iti daga ti Canaan. Kasano ngarud a makatakawkami iti pirak wenno balitok iti balay ti apom?
9. Siasinoman kadagiti adipenmo a masarakan a kaduana matayto, ket agbalinkami met nga adipen ti apok.”
10. Kinunana, “Mabalin koma a kas iti ibagbagayo: daydiay masarakan a kaduana dayta agbalinto nga adipenko, ket awan basol ti dadduma kadakayo.”
11. Kalpasanna, napardas nga imbaba ti tunggal maysa ti sakona iti daga, ket linuktan ti tunggal maysa ti sakona.
12. Ket sinukimatna, nangrugi iti inauna ken nagpatingga iti inaudi. Ket nasarakan ti kopa iti sako ni Benjamin.
13. Kalpasanna, pinigisda dagiti kawesda, ket tunggal maysa inkargana ti asnona, ket nagsublida iti siudad.

14. Idi dimteng ni Juda ken dagiti kakabsatna iti balay ni Jose, adda pay laeng sadiay. Natinnagda iti sanguananna iti daga.
15. Kinuna ni Jose kadakuada, “Ania daytoy nga aramid nga inaramidyo? Diyo kadi ammo a ti tao a kas kaniak ket pudno a makaaramid iti panagpadles?”
16. Kinuna ni Juda, “Ania ti ibagami iti apok? Ania ti pagsaoantayo? Wenno kasanotayo a madalusan ti bagitayo? Naammuan ti Dios ti basol dagiti adipenmo; adtoy, ad-adipenkami iti apok, agpadakami ken daydiay met iti imana a nasarakan ti kopa.”
17. Ngem kinunana, “Adayo koma kaniak ti panangaramidko iti kasta! Ti laeng tao a nakasarakan ti kopa iti imana ti agbalin nga adipenko. Ngem no maipapan kenka, sumang-atka a sitatalna ken ni amam.”

18. Kalpasanna, simmang-at ti Juda kenkuana ket kinunana: “O, apok, pangngaasim ta ibagam ti adipenmo iti maysa a sao iti lapayag ti apok, ket saan koma a sumged ti pungtotmo maibusor iti adipenmo, ta kaslaka ken Faraon a mismo.
19. Dinamag ti apok kadagiti adipenna, a kunkunana, ‘Adda kadi ama wenno kabsatmo?’
20. Ket kinunami iti apok, ‘Adda amami, maysa a lakay, ken maysa nga agtutubo a kabsat a lalaki, nga anak ti kinalakayna. Natayen ti kabsatna, ket isu laeng ti nabati kadagiti annak ni inana, ket ay-ayaten ni amana.’
21. Kalpasanna, kinunam kadagiti adipenmo, ‘Ipababayo kaniak, tapno iturongko dagiti matak kenkuana.’
22. Kinunami iti apok, ‘Ti ubing a lalaki dina mabalin a panawan ni amana, ta no panawanna ni amana, matay koma ni amana.’
23. Kalpasanna, kinunam kadagiti adipenmo, ‘Malaksid no bumaba ti inaudi a kabsatmo a kaduam, saanyonto a makita ti rupak manen.'

24. “Idi nagsublikami iti adipenmo nga amak, imbagami kenkuana dagiti sasao ni apok.
25. Ket idi kinuna ni amami, ‘Inka manen, gumatangka kadakami iti bassit a taraon,’
26. kinunami, ‘Saankami a bumaba. No kumuyog kadakami ti inaudi a kabsatmi, bumabakami ngarud. Ta saanmi a makita ti rupa ti lalaki malaksid no adda kaduami ti inaudi a kabsatmi.’
27. Kalpasanna kinuna kadakami ti adipenmo nga amak, ‘Ammom nga inyanaknak ni baketko iti dua nga annak a lallaki.
28. Pimmanaw kaniak ti maysa, ket kinunak, “Pudno a napigis,” ket diak pay pulos nakita sipud idin.
29. No alaenyo met daytoy kaniak, ket mapasamak ti pannakadangran kenkuana, ibabayonto dagiti ubanan a buokko iti dakes idiay Sheol.’

30. “Ita ngarud, apaman nga umayak iti adipenmo nga amak, ket awan kadakami ti ubing, ngarud, kas ti biagna naisinggalut iti biag ti ubing,
31. apaman a makitana nga awan kadakami ti ubing , matayto, ket dagiti adipenmo ibabadanto dagiti ubanan a buok ti adipenmo nga amami a buyogen ti ladingit idiay Sheol.
32. Ta ti adipenmo nagbalin a kari a natalged para iti ubing ken amak, a kunkunana, ‘No diak isubli kenka, ibaklaykonto ngarud ti pammabasol iti sanguanan ni amak iti intero a panagbiagko.’
33. Ita ngarud, pangngaasim ta bay-am ti pammabasolmo adipen agtalinaed imbes a ti ubing kas adipen iti apok, ket bay-am nga agsubli ti ubing a kaduana dagiti kakabsatna.
34. Ta kasano nga agsubliak ken amak no awan kaniak ti ubing? Mabutengak a makakita iti kinadakes a makasarak ken ni tatangko.”

Dagiti footnote
Genesis 44:4 Septuagint (idiligyo ti Vulgate) innayonna Apay a tinakawmo ti pirak a kopa?