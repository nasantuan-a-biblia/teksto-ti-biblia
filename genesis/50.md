Kapitulo 50
-----------

1. Kalpasanna, nagrukob ni Jose iti rupa ni amana ket nagsangit ken inagkanna.
2. Ket binilin ni Jose dagiti adipenna a mangngagas a balsamoanda ni amana. Isu a dagiti mangngagas ti nangbalsamo iti Israel.
3. Uppat a pulo nga aldaw ti kasapulan para iti dayta, ta kasta ti kaadu ti kasapulan iti panangembalsamo. Ket nagsangit dagiti Egipcio gapu kenkuana iti pitopulo nga aldaw.

4. Ket idi napalabasen dagiti aldaw ti panagsangit gapu kenkuana, nagsao ni Jose iti sangakabbalayan ni Faraon, a kunkunana, “No ita nakasarakak iti pabor kadagiti matam, pangngaasim ta agsaokayo kadagiti lapayag ni Faraon, a kunkunayo,
5. ‘Pinagsapatanak ni amak . Ita ngarud, bay-anyo a sumang-atak koma ket itabonko ni tatangko. Kalpasanna agsubliakto.’”
6. Ket insungbat ni Faraon, “Sumang-atka ket itabonmo ni amam, kas iti panangisapatana kenka.”
7. Isu a simmang-at ni Jose tapno itabonna ni amana. Kaduana a simmang-at ti amin nga adipen ni Faraon, dagiti panglakayen iti sangakabbalayanna, ken amin a panglakayen iti daga ti Egipto,
8. kasta met ti amin a sangakabbalayan ni Jose, dagiti kakabsatna, ken ti sangakabbalayan ni amana. Dagiti laeng annakda, dagiti arbanda, ken dagiti bakada ti nabati iti daga ti Gosen.
9. Ket adda simmang-at a kimmuyog kenkuana agpadpada dagiti karuahe ken kumakabalio. Dakkel unay a kompania dayta.
10. Idi nakadanonda iti pagirikan ti Atad, nga adda iti labes ti Jordan, nagdung-awda sadiay buyogen ti dakkel unay ken nakalkaldaang a panagdung-aw, ket pito nga aldaw a nagdung-aw ni amana.
11. Idi nakita dagiti agnanaed iti daga, dagiti Canaanita, ti panagleddaang iti pagirikan ti Atad, kinunada, “Nakaro daytoy a panagleddaang dagiti Egipcio.” Ngarud napanaganan ti lugar iti Abel-mizraim;[a] adda iti labes ti Jordan.
12. Kasta ti inaramid dagiti annakna maipaay kenkuana kas imbilinna kadakuada,
13. ta impan dagiti annakna idiay daga ti Canaan ket intabonda iti rukib ti tay-ak idiay Macpela, iti daya ti Mamre, a ginatang ni Abraham a kaduana ti talon manipud Efron ti Heteo a tagikuaenna kas lugar a pagitaneman.
14. Kalpasan a naitabonna ni amana, nagsubli ni Jose idiay Egipto a kaduana dagiti kakabsatna ken amin a nakikuyog kenkuana tapno itabonna ni amana.

### Dagiti Naimbag a Panggep ti Dios

15. Idi nakita dagiti kakabsat ni Jose a natayen ti amada, kinunada, “Mabalin a kaguranatayo ni Jose ket bayadannatayo ti amin a dakes nga inaramidtayo kenkuana.”
16. Gapuna nangipatulodda iti mensahe ken Jose, a kunkunada, “Inted ni amam daytoy a bilin sakbay a natay:
17. ‘Ibagam ken Jose, “Pangngaasim ta pakawanem ti salungasing dagiti kakabsatmo ken ti basolda, agsipud ta dakes ti inaramidda kenka.”’ Ket ita , pangngaasim ta pakawanem ti salungasing dagiti adipen ti Dios ni amam.” Nagsangit ni Jose idi nakisaritada kenkuana.
18. Immay met dagiti kakabsatna ket nagruknoyda iti sanguananna ket kinunada, “Adtoy, ad-adipenmi.”
19. Ngem kinuna ni Jose kadakuada, “Dikay agbuteng, ta addaak kadi iti lugar ti Dios?
20. No maipapan kadakayo, dakes ti kayatyo a sawen kaniak, ngem ti Dios pinanggepna dayta iti naimbag, nga iyegna dayta tapno agtalinaed a sibibiag ti adu a tattao[b], kas iti kasasaadda ita.
21. Isu a dikay agbuteng; Ipaaykonto ti kasapulanyo ken dagiti babassitmo.” Iti kasta liniwliwana ida ken siaasi a nakisao kadakuada.

### Ti Ipapatay ni Jose

22. Nagtalinaed ngarud ni Jose idiay Egipto, isu ken ti balay ni amana. Nagbiag ni Jose iti 110 a tawen.
23. Nakita ni Jose dagiti annak ni Efraim iti maikatlo a kaputotan. Naibilang met dagiti annak ni Makir nga anak ni Manases kas kukua ni Jose.[c]
24. Ket kinuna ni Jose kadagiti kakabsatna, “Dandanin matayak, ngem sarungkarannaka ti Dios ket ipannakayto manipud iti daytoy a daga nga agturong iti daga a insapatana ken Abraham, Isaac, ken Jacob.”
25. Kalpasanna, pinagsapata ni Jose dagiti annak ti Israel, a kunkunana, “Sigurado a sarungkarannaka ti Dios, ket ibaklaymo dagiti tulangko manipud ditoy.”
26. Natay ngarud ni Jose, agtawen iti 110. Imbalsamada, ket naikabil iti lungon idiay Egipto.

Dagiti footnote
Genesis 50:11 Ti abel-mizraim ket kayatna a sawen ti panagleddaang (wenno karuotan) ti Egipto
Genesis 50:20 Wenno nagadu a tattao
Genesis 50:23 Nayanak dagiti Hebreo kadagiti tumeng ni Jose