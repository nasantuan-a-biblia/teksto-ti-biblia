Kapitulo 35
-----------

### Bendisionan ken Binagan ti Dios ni Jacob

1. Kinuna ti Dios ken Jacob, “Bumangonka, sumang-atka idiay Bethel ket agtaengka sadiay. Mangaramidka sadiay iti altar para iti Dios a nagparang kenka idi nagtalawka iti kabsatmo nga Esau.”
2. Gapuna kinuna ni Jacob iti sangakabbalayanna ken kadagiti amin a kaduana, “Ikkatenyo dagiti ganggannaet a didios nga adda kadakayo ket dalusanyo ti bagbagiyo ken sukatanyo dagiti kawesyo.
3. Kalpasanna, tumakdertayo ket sumang-attayo idiay Bethel, tapno makaaramidak sadiay iti altar a maipaay iti Dios a sumungbat kaniak iti aldaw ti rigatko ken nakikuyog kaniak iti sadinoman a napanak.”
4. Gapuna intedda ken Jacob ti amin a ganggannaet a didios nga adda kadakuada, ken dagiti singsing nga adda kadagiti lapayagda. Inlemmeng ida ni Jacob iti sirok ti kayo a terebinto nga adda iti asideg ti Siquem.

5. Ket bayat ti panagdaliasatda, dimteng ti buteng manipud iti Dios kadagiti siudad nga adda iti aglawlawda, isu a saanda a kinamat dagiti annak ni Jacob.
6. Ket immay ni Jacob idiay Luz (kayatna a sawen, Bethel), nga adda iti daga ti Canaan, isu ken dagiti amin a tattao a kaduana,
7. ket sadiay nangibangon iti altar ket inawaganna ti lugar iti El-betel,[a] gapu ta sadiay nga impalgak ti Dios ti bagina kenkuana idi nagtalaw manipud iti kabsatna.
8. Ket natay ni Debora a mangay-aywan ken Rebecca, ket naitabon iti sirok ti roble iti baba ti Bethel. Isu a pinanagananna dayta iti Allon-bacuth.[b]

9. Nagparang manen ti Dios[c] ken Jacob, idi naggapu idiay Padan-aram, ket binendisionanna.
10. Kinuna ti Dios kenkuana, “Jacob ti naganmo; saanton a maawagan ti naganmo iti Jacob, no di ket ti Israel ti naganmo.” Isu a pinanagananna iti Israel.
11. Ket kinuna ti Dios kenkuana, “Siak ti Dios a Mannakabalin-amin:[d] agbunga ken umadu. Maysa a nasion ken bunggoy dagiti nasion ti agtaud manipud kenka, ket umayto dagiti ar-ari manipud iti bukodmo a bagi.[e]
12. Ti daga nga intedko kada Abraham ken Isaac itedkonto kenka, ket itedkonto ti daga kadagiti kaputotam kalpasanna sika."
13. Kalpasanna, simmang-at ti Dios manipud kenkuana iti lugar a nakasaritana kenkuana.
14. Ket nangipatakder ni Jacob iti adigi iti disso a nakasaritana kenkuana, maysa nga adigi a bato. Nangibukbok iti daton nga inumen iti rabawna ken nangibukbok iti lana.
15. Gapuna, pinanaganan ni Jacob iti Bethel ti lugar a nakasaritaan ti Dios kenkuana.

### Ti Ipapatay da Raquel ken Isaac

16. Kalpasanna, nagdaliasatda manipud Bethel. Idi addada pay laeng iti kaadayo[f] manipud Efrat, napan agpasngay ni Raquel, ket narigat ti panagpasngayna.
17. Ket idi karirigatan ti panagpasngayna, kinuna kenkuana ti partera, “Dika agbuteng, ta addaanka iti sabali nga anak a lalaki.”
18. Ket bayat a pumanaw ti kararuana (ta matmatayen), pinanagananna iti Ben-oni;[g] ngem inawagan ni amana iti Benjamin.[h]
19. Natay ngarud ni Raquel, ket naitabon iti dalan nga agturong idiay Efrat ( kayatna a sawen, ti Betlehem),
20. ket nangipasdek ni Jacob iti adigi iti rabaw ti tanemna. Dayta ti adigi ti tanem ni Raquel, nga adda sadiay agingga ita.
21. Nagdaliasat ti Israel ket impatakderna ti toldana iti labes ti torre ti Eder.

22. Bayat nga agnanaed ti Israel iti dayta a daga, napan ni Ruben ket nakikaidda ken Bilha a kamalala ni amana. Ket nangngeg ti Israel ti maipapan iti dayta.

Ita, sangapulo ket dua ti annak ni Jacob.
23. Ti annak ni Lea: Ruben (inauna nga anak ni Jacob), Simeon, Levi, Juda, Isacar, ken Zabulon.
24. Dagiti annak ni Raquel: da Jose ken Benjamin.
25. Dagiti annak ni Bilha nga adipen ni Raquel ket da Dan ken Neftali.
26. Ti annak ni Zilpa nga adipen ni Lea: da Gad ken Aser. Dagitoy dagiti annak ni Jacob a naipasngay kenkuana idiay Padan-aram.

27. Ket ni Jacob immay ken amana nga Isaac idiay Mamre, wenno Kiriat-arba (kayatna a sawen, Hebron), a nagnaed da Abraham ken Isaac.
28. Ita, 180 a tawen ti al-aldaw ni Isaac.
29. Ket ni Isaac ti maudi nga angesna, ket natay ket naummong kadagiti tattaona, a lakay ken napno iti al-aldaw. Ket intabon dagiti annakna a da Esau ken Jacob.

Dagiti footnote
Genesis 35:7 Ti el-betel ket kayatna a sawen ti Dios ti Bethel
Genesis 35:8 Ti allon-bacuth ket kayatna a sawen nga roble ti panagsangit
Genesis 35:9 Wenno nagparangen
Genesis 35:11 Hebreo nga El Shaddai
Genesis 35:11 Hebreo manipud kadagiti lomoyo
Genesis 35:16 Wenno agarup dua nga oras ti kaadayona
Genesis 35:18 Mabalin a kayat a sawen ni Ben-oni ti anak ti ladingitko, wenno anak ti pigsak
Genesis 35:18 Ti Benjamin ket kayatna a sawen nga anak ti makannawan nga ima