Kapitulo 14
-----------

### Inispal ni Abram ni Lot

1. Idi kaaldawan ni Amrafel nga ari ti Sinar, ni Arioc nga ari ti Ellasar, ni Kedorlaomer nga ari ti Elam, ken ni Tidal nga ari ti Goiim,
2. dagitoy nga ari nakigubatda ken Bera nga ari ti Sodoma, ni Birsa nga ari ti Gomorra, ni Sinab nga ari ti Adma, ni Semeber nga ari ti Zeboiim, ken ti ari ti Bela (kayatna a sawen, Zoar).
3. Ket amin dagitoy nagtitinnulongda idiay Tanap ti Siddim (kayatna a sawen, ti Baybay Asin).
4. Sangapulo ket dua a tawen a nagserbida ken Kedorlaomer, ngem iti maikasangapulo ket tallo a tawen immalsada.
5. Iti maikasangapulo ket uppat a tawen immay ni Kedorlaomer ken dagiti ari a kaduana ket pinarmekda dagiti Refaim idiay Asterot-carnaim, dagiti Zuzim idiay Ham, dagiti Emim idiay Save-kiriataim,
6. ken dagiti Horeo iti katurturodan a pagilianda a Seir agingga idiay El- . paran iti beddeng ti let-ang.
7. Kalpasanna, nagsublida ket dimtengda idiay En-mispat (kayatna a sawen, Cades) ket pinarmekda ti amin a pagilian dagiti Amalekita, ken kasta met dagiti Amoreo nga agnanaed idiay Hazazon-tamar.

8. Kalpasanna, rimmuar ti ari ti Sodoma, ti ari ti Gomorra, ti ari ti Adma, ti ari ti Zeboim, ken ti ari ti Bela (kayatna a sawen, Zoar), ket nakigubatda idiay Tanap ti Siddim
9. ken ni Kedorlaomer nga ari ti Elam, Tidal nga ari ti Goiim, ni Amrafel nga ari ti Sinar, ken Arioc nga ari ti Ellasar, uppat nga ari maibusor iti lima.
10. Napno ti Tanap ti Siddim kadagiti bitumen nga abut, ket bayat nga agtataray dagiti ari ti Sodoma ken Gomorra, natinnag ti dadduma kadakuada, ket dagiti dadduma nagtalawda iti katurturodan.
11. Gapuna, innala ti kabusor ti amin a sanikua ti Sodoma ken Gomorra, ken amin a taraonda, ket napanda.
12. Innalada met ni Lot, nga anak ti kabsat ni Abram, nga agnanaed idiay Sodoma, ken dagiti sanikuana, ket napanda.

13. Idin, immay ti maysa a nakalibas ket imbagana ken Abram a Hebreo, nga agnanaed iti asideg dagiti kayo a kayo[a] ni Mamre nga Amorreo, kabsat ni Escol ken ni Aner. Dagitoy ket kaalyado ni Abram.
14. Idi nangngeg ni Abram a natiliw ti kabagianna, inturongna dagiti nasanay a tattaona, a nayanak iti balayna, 318 kadakuada, ket kinamatna agingga idiay Dan.
15. Ket biningayna dagiti buyotna a maibusor kadakuada iti rabii, isu ken dagiti adipenna, ket pinarmekna ida ket kinamatna ida agingga idiay Hoba, iti amianan ti Damasco.
16. Kalpasanna, insublina amin a sanikua, ken insublina met ti kabagianna a ni Lot agraman dagiti sanikuana, ken dagiti babbai ken dagiti tattao.

### Abram Binendisionan ni Melquisedec

17. Kalpasan ti panagsublina manipud pannakaabak ni Kedorlaomer ken dagiti ari a kaduana, rimmuar ti ari ti Sodoma tapno sabtenna idiay Tanap ti Save (kayatna a sawen, Tanap ti Ari).
18. Ket ni Melquisedec nga ari ti Salem nangiruar iti tinapay ken arak. (Isu ket padi ti Dios a Kangatuan.)
19. Ket binendisionanna ken kinunana.

“Bendito koma ni Abram babaen ti Dios a Kangatuan, Agtagikua[b] iti langit ken daga;
20. ket mabendito koma ti Dios a Kangatuan, a nangiyawat kadagiti kabusormo iti imam!”

Ket inted ni Abram iti apagkapullo ti amin.
21. Ket ti ari ti Sodoma kinunana ken Abram, “Itedmo kaniak dagiti tattao, ngem alaem dagiti sanikua a maipaay kenka.”
22. Ngem kinuna ni Abram iti ari ti Sodoma, “Intag-ayko ti imak[c] iti Apo, Dios a Kangatuan, Agtagikua iti langit ken daga,
23. tapno diak mangala iti sinulid wenno tali ti sandalias wenno aniaman a kukuam , di la ket ta kunaem, ‘Pinabaknangko ni Abram.’
24. Awan ti alaek no di ti kinnan dagiti agtutubo a lallaki, ken ti bingay dagiti lallaki a nakikuyog kaniak. Bay-anyo nga alaen da Aner, Escol, ken Mamre ti bingayda.”

Dagiti footnote
Genesis 14:13 Wenno terebinth
Genesis 14:19 Wenno Namarsua; kasta met ti bersikulo 22
Genesis 14:22 Wenno nagsapatak iti napasnek
