Kapitulo 1
----------

1. Kalpasanna, kinuna ti Apo ken Noe, “Sumrekka iti daong, sika ken ti amin a sangakabbalayam, ta nakitak a nalintegka iti sanguanak iti daytoy a kaputotan.
2. Mangikuyogkayo iti pito a paris ti amin a nadalus nga animal,[a] ti kalakian ken ti asawana, ken ti maysa a paris kadagiti animal a saan a nadalus, ti kalakian ken ti asawana,
3. ken pito a paris[b] dagiti tumatayab iti langit kasta met, lalaki ken babai, tapno agtalinaed a sibibiag dagiti kaputotanda iti rabaw ti intero a daga.
4. Ta iti pito nga aldaw mangitudoak iti daga iti uppat a pulo nga aldaw ken uppat a pulo a rabii, ket tunggal sibibiag[c] nga inaramidko punasekto iti rabaw ti daga.”
5. Ket inaramid ni Noe amin nga imbilin ti Apo kenkuana.

6. Innem a gasut ti tawen ni Noe idi dimteng ti layus ti dandanum ditoy daga.
7. Ket ni Noe ken dagiti annakna a lallaki ken ti asawana ken dagiti assawa dagiti annakna a lallaki nakikuyogda kenkuana a simrek iti daong tapno makalisida iti danum ti layus.
8. Dagiti nadalus nga animal, ken kadagiti animal a saan a nadalus, ken kadagiti tumatayab, ken iti amin nga agkarkarayam iti daga,
9. dua ken dua, kalakian ken kabaian, simrekda iti daong a kadua ni Noe, kas imbilin ti Dios ken Noe.
10. Ket kalpasan ti pito nga aldaw immay ti danum ti layus iti daga.

11. Iti maika-innem a gasut a tawen ti panagbiag ni Noe, iti maikadua a bulan, iti maikasangapulo ket pito nga aldaw ti bulan, iti dayta nga aldaw bimtak dagiti amin nga ubbog ti dakkel a kaadalem, ket naluktan dagiti tawa ti langlangit.
12. Ket nagtudo iti daga iti uppat a pulo nga aldaw ken uppat a pulo a rabii.
13. Iti dayta met la nga aldaw ni Noe ken dagiti annakna, da Sem ken Ham ken Jafet, ken ti asawa ni Noe ken ti tallo nga assawa ti annakna a lallaki simrekda iti daong,
14. isuda ken ti tunggal animal, sigun iti kitana, ken amin a dinguen sigun iti daong dagiti kitada, ken tunggal agkarkarayam nga agkarkarayam iti daga, sigun iti kitana, ken tunggal tumatayab, sigun iti kitana, tunggal napayak a parsua.
15. Simrekda iti daong a kaduada ni Noe, dua ken dua kadagiti amin a lasag a nakaipaayan ti anges ti biag.
16. Ket dagidiay simrek, lalaki ken babai iti amin a lasag, simrekda kas imbilin ti Dios kenkuana. Ket inrikep ti Apo.

17. Nagtultuloy ti layus iti uppat a pulo nga aldaw ditoy daga. Dimmakkel ti dandanum ket insang-atna ti daong, ket ngimmato iti nangato iti ngatuen ti daga.
18. Nagraira ti danum ken immadu iti kasta unay iti daga, ket ti daong nagtaytayab iti rabaw ti dandanum.
19. Nagballigi ti dandanum iti daga isu a naabbungotan ti amin a nangato a bantay iti sirok ti intero a langit.
20. Nagsaknap ti dandanum iti ngatuen dagiti bantay, a nangabbong kadakuada iti sangapulo ket lima a kasiko[d] ti kaunegna.
21. Ket natay amin a lasag nga aggargaraw iti daga, tumatayab, taraken, animal, amin nga agburburek a parsua nga agtataripnong iti daga, ken amin a sangatauan.
22. Natay ti amin a banag iti namaga a daga a nakaikabilan ti anges ti biag.
23. Pinunasna ti tunggal sibibiag nga adda iti rabaw ti daga, tao ken animal ken agkarkarayam ken tumatayab iti langit. Napunasda iti daga. Ni laeng Noe ti nabati, ken dagiti kaduana iti daong.
24. Ket nagturay ti dandanum ditoy daga iti 150 nga aldaw.

Dagiti footnote
Genesis 7:2 Wenno pito ti tunggal kita ti nadalus nga animal
Genesis 7:3 Wenno pito ti tunggal kita
Genesis 7:4 Hebreo amin a kaadda; kasta met ti bersikulo 23
Genesis 7:20 Ti maysa a kasiko ket agarup 18 a pulgada wenno 45 a sentimetro
