Kapitulo 40
-----------

### Ipatarus ni Jose ti Dua nga Arapaap ti Balud

1. Sumagmamano a tiempo kalpasan daytoy, nakabasol ti agaw-awit iti kopa ti ari ti Egipto ken ti panaderona iti apoda nga ari ti Egipto.
2. Ket nakapungtot ni Faraon iti dua nga opisialna, ti panguluen nga agaw-awit iti kopa ken ti pangulo a panadero,
3. ket inbaludna ida iti balay ti kapitan ti guardia, iti pagbaludan a nakaibaludan ni Jose.
4. Dinutokan ti kapitan ti guardia ni Jose a makikadua kadakuada, ket inasikasona ida. Nagtultuloyda iti sumagmamano a tiempo a nakabalud.

5. Ket iti maysa a rabii nagtagtagainepda a dua—ti agaw-awit iti kopa ken panadero ti ari ti Egipto, a naibalud iti pagbaludan—tunggal maysa iti bukodna nga arapaap, ken tunggal tagtagainep nga addaan iti bukodna nga interpretasion.
6. Idi immay ni Jose kadakuada iti bigat, nakitana a mariribukanda.
7. Gapuna, sinaludsodna kadagiti opisial ni Faraon a kaduana a nakabalud iti balay ti apona, “Apay a naliday ti rupayo ita nga aldaw?”
8. Kinunada kenkuana, “Nagtagtagainepkami, ket awan ti mangipatarus kadagitoy.” Ket kinuna ni Jose kadakuada, “Saan kadi a kukua ti Dios dagiti panangipatarus? Pangngaasim ta ibagam kaniak.”

9. Isu nga imbaga ti panguluen nga agaw-awit iti kopa ti tagtagainepna ken Jose ket kinunana kenkuana, “Iti tagtagainepko adda puon ti ubas iti sanguanak,
10. ket adda tallo a sanga iti ubas. Apaman a nagtubo, nagtubo dagiti sabongna, ket naluom dagiti bunggoy a nagbalin nga ubas.
11. Adda iti imak ti kopa ni Faraon, ket innalak dagiti ubas ket impigketko iti kopa ni Faraon ket inkabilko ti kopa iti ima ni Faraon.”
12. Kalpasanna, kinuna ni Jose kenkuana, “Daytoy ti kaipapanan daytoy: tallo nga aldaw ti tallo a sanga.
13. Iti las-ud ti tallo nga aldaw, itag-ay ni Faraon ti ulom ket isublinaka iti saadmo, ket ikabilmo ti kopa ni Faraon iti imana a kas idi, idi agay-awitka iti kopa.
14. Laglagipennak laeng, inton nasayaat kadakayo, ket pangngaasiyo ta aramidenyo kaniak ti kinaimbag a mangdakamat kaniak ken Faraon, ket iti kasta iruarnak iti daytoy a balay.
15. Ta pudno a natakawak iti daga dagiti Hebreo, ket ditoy met awan ti inaramidko a mangikabil kaniak iti abut.”

16. Idi nakita ti panguluen a panadero a nasayaat ti panangipatarus, kinunana ken Jose, “Nagtagtagainepak met: adda tallo a basket ti tinapay iti ulok,
17. ket iti makinngato a basket adda amin a kita ti naluto a taraon para ken Faraon, ngem kankanen dagiti tumatayab manipud iti basket iti ulok.”
18. Simmungbat ni Jose ket kinunana, “Daytoy ti kaipapanan daytoy: tallo nga aldaw ti tallo a basket.
19. Iti tallo nga aldaw, itag-ayto ni Faraon ti ulom—manipud kenka!—ket ibitinnaka iti kayo. Ket kanento dagiti tumatayab ti lasag manipud kenka.”

20. Iti maikatlo nga aldaw, a kasangay ni Faraon, nangaramid iti padaya para kadagiti amin nga adipenna ket intag-ayna ti ulo ti panguluen nga agaw-awit iti kopa ken ti ulo ti pangulo a panadero kadagiti adipenna.
21. Insublina ti panguluen nga agaw-awit iti kopa iti saadna, ket inkabilna ti kopa iti ima ni Faraon.
22. Ngem binitayna ti pangulo a panadero, kas impatarus ni Jose kadakuada.
23. Kaskasdi a saan a nalagip ti panguluen nga agaw-awit iti kopa ni Jose, ngem nalipatanna.