Kapitulo 11
-----------

### Ti Torre ti Babel

1. Ita, maymaysa ti pagsasao ken maymaysa a sasao ti intero a daga.
2. Ket bayat ti panagakar dagiti tattao manipud daya, nakasarakda iti tanap iti daga ti Sinar ket nagnaedda sadiay.
3. Ket kinunada iti maysa ken maysa, “Umaykayo, agaramidtayo kadagiti ladrilio ket puorantayo a naimbag.” Ket addaanda iti ladrilio a kas bato, ken bitumen a maipaay iti mortar.
4. Kalpasanna, kinunada, “Umaykayo, mangbangontayo iti maysa a siudad ken maysa a torre a ti tuktokna ket adda iti langlangit, ket mangaramidtayo iti nagan para iti bagitayo, di la ket ta maiwarastayo iti rabaw ti intero a daga.”
5. Ket simmalog ti Apo tapno kitaenna ti siudad ken ti torre, nga imbangon dagiti annak ti tao.
6. Ket kinuna ti Apo, “Adtoy, maymaysada a tattao, ket maymaysa ti pagsasaoda, ket pangrugian laeng daytoy ti aramidenda. Ket awan ti aniaman nga isingasingda nga aramiden nga imposible itan kadakuada.
7. Umaykayo, bumabatayo ket sadiay riribukentayo ti pagsasaoda, tapno saanda a maawatan ti panagsasao ti maysa ken maysa.”
8. Gapuna, inwaras ida ti Apo manipud sadiay iti rabaw ti intero a daga, ket insardengda ti panangibangon iti siudad.
9. Ngarud napanaganan daytoy iti Babel, agsipud ta sadiay ti Apo rinuker[a] ti pagsasao ti intero a daga. Ket manipud sadiay inwarasna ida ti Apo iti rabaw ti intero a daga.

### Dagiti Kaputotan ni Sem

10. Dagitoy dagiti kaputotan ni Sem. Idi agtawenen ni Sem iti 100, impasngayna ni Arpaksad dua a tawen kalpasan ti layus.
11. Nagbiag ni Sem iti 500 a tawen kalpasan ti pannakayanakna ni Arpaksad ken naaddaan iti dadduma pay nga annak a lallaki ken babbai.

12. Idi nagbiag ni Arpaksad iti 35 a tawen, impasngayna ni Sela.
13. Ket nagbiag ni Arpaksad iti 403 a tawen kalpasan ti pannakayanakna ni Sela ken naaddaan iti sabsabali pay nga annak a lallaki ken babbai.

14. Idi nagbiag ni Sela iti 30 a tawen, impasngayna ni Eber.
15. Nagbiag ni Sela kalpasan ti pannakaama ni Eber iti 403 a tawen ken naaddaan iti sabsabali pay nga annak a lallaki ken babbai.

16. Idi nagbiag ni Eber iti 34 a tawen, impasngayna ni Peleg.
17. Ket nagbiag ni Eber kalpasan ti pannakaama ni Peleg iti 430 a tawen ken naaddaan iti sabsabali pay nga annak a lallaki ken babbai.

18. Idi nagbiag ni Peleg iti 30 a tawen, impasngayna ni Reu.
19. Ket nagbiag ni Peleg kalpasan ti pannakayanakna ken Reu iti 209 a tawen ken naaddaan iti sabsabali pay nga annak a lallaki ken babbai.

20. Idi nagbiag ni Reu iti 32 a tawen, impasngayna ni Serug.
21. Ket nagbiag ni Reu iti 207 a tawen kalpasan ti pannakayanakna ken Serug ken naaddaan iti sabsabali pay nga annak a lallaki ken babbai.

22. Idi nagbiag ni Serug iti 30 a tawen, impasngayna ni Nahor.
23. Nagbiag ni Serug iti 200 a tawen kalpasan ti pannakayanakna ni Nahor ken naaddaan iti sabsabali pay nga annak a lallaki ken babbai.

24. Idi nagbiag ni Nahor iti 29 a tawen, inanakna ni Tera.
25. Ket nagbiag ni Nahor kalpasan ti pannakayanakna ken ni Tera iti 119 a tawen ken naaddaan iti sabsabali pay nga annak a lallaki ken babbai.

26. Idi nagbiag ni Tare iti 70 a tawen, isu ti ama da Abram, Nacor, ken Haran.

### Dagiti Kaputotan ni Tare

27. Ita, dagitoy dagiti kaputotan ni Tare. Ni Tare ti ama da Abram, Nacor, ken Haran; ket ni Haran ti ama ni Lot.
28. Natay ni Haran iti imatang ni amana a ni Tare iti daga ti kabagianna, idiay Ur dagiti Caldeo.
29. Nagasawa da Abram ken Nahor. Ti nagan ti asawa ni Abram ket Sarai, ken ti nagan ti asawa ni Nahor, ni Milca, nga anak ni Haran nga ama da Milca ken Isca.
30. Ita, lupes ni Sarai; awan ti anakna.

31. Innala ni Tare ni Abram nga anakna ken ni Lot nga anak ni Haran, apokona, ken ni Sarai a manugangna, asawa ni Abram nga anakna, ket naggigiddanda a rimmuar manipud Ur dagiti Caldeo tapno mapanda iti daga ti Canaan, ngem idi immayda idiay Haran, nagnaedda sadiay.
32. Ti al-aldaw ni Tare 205 a tawen, ket natay ni Tare idiay Haran.

Dagiti footnote
Genesis 11:9 Ti Babel ket kasla Hebreo para iti nariribuk
