Kapitulo 31
-----------

### Nagtalaw ni Jacob manipud ken Laban

1. Ita nangngeg ni Jacob nga ibagbaga dagiti annak ni Laban, “Innala ni Jacob ti amin a kukua ni amami, ket nagun-odna amin daytoy a kinabaknang.”
2. Ket nakita ni Jacob a saan nga imbilang ni Laban a naparabur a kas idi.
3. Kalpasanna, kinuna ti Apo ken Jacob, “Agsublika iti daga dagiti ammam ken kadagiti kakabagiam, ket addaakto kenka.”

4. Gapuna, nangibaon ni Jacob ken ni Raquel ken Lea iti talon nga ayan ti arbanna
5. ket kinunana kadakuada, “Makitak a saannak nga ibilang ni amayo a buyogen ti kinaparabur a kas idi. Ngem kaduak ti Dios ni amak.
6. Ammom a nagserbiak ken ni amam iti amin a pigsak,
7. kaskasdi nga inallilawnak ni amam ket naminsangapulo a binalbaliwanna ti tangdanko. Ngem saan nga impalubos ti Dios a dangrannak.
8. No kinunana, ‘Ti nadutdot isunto ti tangdanmo,’ ngarud amin nga arban nagpasngayda iti nalamuyot; ket no kinunana, ‘Ti nagargari isunto ti tangdanmo,’ ngarud amin nga arban ket nagguritda.
9. Iti kasta innala ti Dios dagiti taraken ni amam ket intedna kaniak.
10. Iti panawen ti panagpaadu ti arban intangadko dagiti matak ket nakitak iti tagtagainep a dagiti kalding a nakiasawa iti arban ket garit, nadutdotan, ken nalamuyot.
11. Kalpasanna, kinuna kaniak ti anghel ti Dios iti tagtagainep, ‘Jacob,’ ket kinunak, ‘Adtoyak!’
12. Ket kinunana, ‘Itangadmo dagiti matam ket kitaem, amin a kalding a makikadua iti arban ket nagargari , nasipnget, ken nalamuyot, ta nakitak amin nga ar-aramiden ni Laban kadakayo.
13. Siak ti Dios ti Bethel, a sadiay nangpulotka iti adigi ken nagkarika kaniak. Ita, tumakderka, rummuarka iti daytoy a daga ket agsublika iti daga dagiti kabagiam.’”
14. Kalpasanna, insungbat da Raquel ken Lea ket kinunada kenkuana, “Adda kadi nabati a bingay wenno tawid kadakami iti balay ni amami?
15. Saan kadi nga ibilangnatayo a ganggannaet? Ta inlakonatayo, ket pudno nga inalun-onna ti kuartatayo.
16. Amin a kinabaknang nga innala ti Dios ken amatayo ket kukuatayo ken dagiti annaktayo. Ita ngarud, aniaman nga imbaga ti Dios kadakayo, aramidenyo.”

17. Gapuna timmakder ni Jacob ket insaadna dagiti annakna a lallaki ken dagiti assawana kadagiti kamelio.
18. Pinapanawna amin dagiti tarakenna, amin a sanikuana a nagun-odna, dagiti taraken nga adda iti ikutna a nagun-odna idiay Padan-aram, tapno mapan iti daga ti Canaan ken ni amana nga Isaac.
19. Napan ni Laban tapno pukisanna dagiti karnerona, ket tinakaw ni Raquel dagiti didios ti sangakabbalayan ni amana.
20. Ket ni Jacob inallilaw[na] ni Laban nga Arameo, babaen ti saanna nga imbaga kenkuana a panggepna ti agtalaw.
21. Nagtalaw agraman amin nga adda kenkuana ket timmakder ket bimmallasiw iti Eufrates,[b] ket inturongna ti rupana nga agturong iti katurturodan ti Galaad.

22. Idi naibaga ken Laban iti maikatlo nga aldaw a nagtalaw ni Jacob,
23. inkuyogna dagiti kakabagianna ket kinamatna iti pito nga aldaw ket simmurot a naimbag kenkuana agingga iti katurturodan ti Galaad.
24. Ngem ti Dios immay ken Laban nga Arameo iti tagtagainep iti rabii ket kinunana kenkuana, “Agannadka a dika agsao iti aniaman ken Jacob, nasayaat man wenno dakes.”

25. Ket ni Laban sinabatna ni Jacob. Ita, nangipatakder ni Jacob iti toldana iti katurturodan, ket ni Laban agraman dagiti kabagianna nangipatakderda kadagiti tolda iti katurturodan ti Galaad.
26. Ket ni Laban kinunana ken Jacob: “Ania ti inaramidmo, nga inallilawnak ken pinapanawmo dagiti annakko a babbai a kas kadagiti kautibo ti kampilan?
27. Apay a nagtalawkayo a sililimed ket inallilawnak, ket diyo imbaga kaniak, tapno pinapanawkayo koma buyogen ti ragsak ken kanta, babaen ti pandereta ken lira?
28. Ket apay a diyo impalubos nga agpakadaak kadagiti annakko a lallaki ken babbai? Ita, minamaag ti inaramidmo.
29. Adda iti pannakabalinko a mangdangran kadakayo. Ngem nagsao kaniak ti Dios ni amam idi rabii, a kunkunana, ‘Agannadka a dika agsao iti aniaman ken Jacob, nasayaat man wenno dakes.’
30. Ket ita, pimmanawka gapu ta il-iliwem unay ti balay ni amam, ngem apay a tinakawmo dagiti diosko?”
31. Simmungbat ni Jacob ket kinunana ken Laban, “Agsipud ta mabutengak, ta impagarupko a puersado nga alaem kaniak dagiti annakmo a babbai.
32. Saanto nga agbiag ti asinoman a pakasarakam kadagiti didiosmo. Iti imatang dagiti kabagianmi itudo ti adda kaniak a kukuam, ket alaem.” Ita, saan nga ammo ni Jacob a tinakaw ida ni Raquel.

33. Gapuna, simrek ni Laban iti tolda ni Jacob ken iti tolda ni Lea ken iti tolda ti dua nga adipen a babbai, ngem dina nasarakan ida. Ket rimmuar iti tolda ni Lea ket simrek iti tolda ni Raquel.
34. Ita, innala ni Raquel dagiti didiosen ti sangakabbalayan ket inkabilna ida iti silla ti kamelio ket nagtugaw kadakuada. Narikna ni Laban ti amin maipapan iti tolda, ngem dina nasarakan ida.
35. Ket kinunana ken amana, “Saan koma nga agpungtot ti apok ta saanak a tumakder iti sanguanam, ta adda kaniak ti dalan dagiti babbai.” Isu a nagsukisok ngem dina nasarakan dagiti didiosen ti sangakabbalayan.

36. Kalpasanna, nakapungtot ni Jacob ket binabalawna ni Laban. Kinuna ni Jacob kenni Laban, “Ania ti basolko? Ania ti basolko, a sipupudno a kinamatnak?
37. Ta nariknam ti amin a sanikuak; ania ti nasarakam kadagiti amin nga alikamenmo iti pagtaengan? Ikabilmo ditoy iti sangoanan dagiti kabagiak ken dagiti kabagiam, tapno agdesisionda iti nagbaetanmi a dua.
38. Dagitoy duapulo a tawen a nakikaduaak kadakayo. Saan a naregreg dagiti karnero a karnero ken kabaian a kaldingmo, ken diak kinnan dagiti kalakian a karnero dagiti arbanmo.
39. Saanko nga inyeg kadakayo ti napigis dagiti narungsot nga animal. Siak a mismo ti nangibaklay iti pannakapukaw dayta. Manipud iti imak kinalikagumanmo dayta, natakaw man iti aldaw wenno natakaw iti rabii.
40. Addaak sadiay: iti aldaw ti pudot ti nangbusbos kaniak, ken ti lamiis iti rabii, ket ti turogko nagtalaw manipud kadagiti matak.
41. Dagitoy duapulo a tawen nga addaak iti balayyo. Sangapulo ket uppat a tawen a nagserbiak kenka para iti dua nga annakmo a babbai, ken innem a tawen para iti arbanmo, ket naminsangapulo a binaliwam ti tangdanko.
42. No saan koma nga adda iti dasigko ti Dios ni amak, ti Dios ni Abraham ken ti Buteng ni Isaac, sigurado nga ita, pinapanawnak koma nga awan ti aniaman. Nakita ti Dios ti rigatko ken ti panagbannog dagiti imak ket binabalawnaka idi rabii.”

43. Kalpasanna, simmungbat ni Laban ket kinunana ken Jacob: “Annakko dagiti annak a babbai, annakko dagiti annak, arbanko dagiti arban, ken kukuak amin a makitam. Ngem ania ti maaramidak ita nga aldaw para kadagitoy nga annakko a babbai wenno kadagiti annakda nga inyanakda?
44. Umaykayo ita, makitulagtayo, sika ken siak.Ket agbalin koma a saksi iti nagbaetanyo kadakayo.”
45. Nangala ngarud ni Jacob iti bato ket impasdekna kas adigi.
46. Kinuna ni Jacob kadagiti kakabagianna, “Agurnongkayo kadagiti bato.” Ket nangalada kadagiti bato ket nangaramidda iti bunton, ket nanganda sadiay iti abay ti bunton.
47. Inawagan ni Laban iti Jegar-sahaduta,[d] ngem inawagan ni Jacob iti Galeed.[e]
48. Kinuna ni Laban, “Daytoy a bunton ti saksi iti nagbaetanyo kadakayo ita nga aldaw.” Gapuna pinanagananna dayta iti Galeed,
49. ken Mizpa,[f] ta kinunana, “Agbantay ti Apo iti nagbaetanyo kadakayo, inton awankami iti imatang ti maysa ken maysa.
50. No irurumenmo dagiti annakko a babbai, wenno no mangasawaka iti assawa malaksid kadagiti annakko a babbai, nupay awan ti kaduami, kitaem, ti Dios ti saksi iti nagbaetanmi kenka.”

51. Kalpasanna, kinuna ni Laban ken Jacob: “Kitaem daytoy a bunton ken ti adigi nga inkabilko iti nagbaetanmi kenka.
52. Daytoy a bunton ket maysa a saksi, ken ti adigi ket maysa a saksi, a diakto lumasat iti daytoy a bunton nga agturong kadakayo, ken saanyo a lumasat iti daytoy a bunton ken daytoy nga adigi nga agpaay kaniak, tapno agaramid iti dakes.
53. Ti Dios ni Abraham ken ti Dios ni Nahor, ti Dios ni amada, ti mangukom iti nagbaetantayo.” Isu a nagsapata ni Jacob babaen ti Buteng ni Isaac nga amana,
54. ket nangidaton ni Jacob iti daton idiay kabambantayan ket inayabanna dagiti kakabagianna a mangan iti tinapay. Nanganda iti tinapay ken nagmalmalemda iti kabambantayan.

55. [g] Nasapa a bimmangon ni Laban ket inagkanna dagiti appokona ken dagiti annakna a babbai ket binendisionanna ida. Kalpasanna, pimmanaw ni Laban ket nagawid.

Dagiti footnote
Genesis 31:20 Hebreo tinakawna ti puso ti; kasta met dagiti bersikulo 26, 27
Genesis 31:21 Hebreo ti Karayan
Genesis 31:29 Ti Hebreo para kenka ket plural ditoy
Genesis 31:47 Aramaiko ti bunton ti saksi
Genesis 31:47 Hebreo ti bunton ti saksi
Genesis 31:49 Ti Mizpa ket kayatna a sawen a poste ti bantay
Genesis 31:55 Cr 32:1 iti Hebreo