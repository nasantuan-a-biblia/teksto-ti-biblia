Kapitulo 9
----------

1. Ket binendisionan ti Dios ni Noe ken dagiti annakna ket kinunana kadakuada, “Agbungakayo ket umadukayo ket punnuenyo ti daga.
2. Ti panagbuteng kenka ken ti panagbuteng kenka addanto iti tunggal animal iti daga ken iti tunggal tumatayab iti langlangit, iti amin nga agkarkarayam iti daga ken amin nga ikan iti baybay. Iti imam naitedda.
3. Tunggal aggaraw a banag a sibibiag ket agbalinto a taraon para kadakayo. Ket kas intedko kadakayo dagiti berde a mula, itedko kadakayo ti amin.
4. Ngem dikay mangan iti lasag agraman ti biagna, kayatna a sawen, ti darana.
5. Ket maipaay iti dara ti biagmo salikagukto ti panagkuenta: manipud iti tunggal animal salikagukto dayta ken iti tao. Manipud iti padana a tao kasapulakto ti panagkuenta iti biag ti tao.

6. “Siasinoman a mangibukbok iti dara ti tao, maibukbokto ti darana babaen ti tao, ta ti Dios inaramidna ti tao iti ladawanna.

7. Ket dakayo,[a] agbunga ken umadukayo, umadukayo iti kasta unay ditoy daga ket umadukayo iti dayta.”

8. Kalpasanna, kinuna ti Dios ken Noe ken kadagiti annakna a kaduana,
9. “Adtoy, ipasdekko ti tulagko kenka ken kadagiti annakmo a sumaruno kenka,
10. ken iti tunggal sibibiag a parsua a kaduam, dagiti tumatayab, taraken, ken tunggal animal ti ti daga a kaduam, kas kaadu dagiti rimmuar iti daong; agpaay dayta iti tunggal animal iti daga.
11. Ipatakderko ti tulagko kadakayo, a saanton a mapukaw ti amin a lasag gapu iti dandanum ti layus, ken saanton a pulos nga adda ti layus a mangdadael iti daga.”
12. Ket kinuna ti Dios, “Daytoy ti pagilasinan ti tulag nga aramidek iti nagbaetanmi kadakayo ken iti tunggal sibibiag a parsua a kaduayo, para iti amin a masanguanan a kaputotan:
13. Inkabilko ti panak iti ulep, ket agbalinto a pagilasinan ti tulag iti nagbaetanko ken ti daga.
14. Inton iyegko dagiti ulep iti rabaw ti daga ket makita ti pana kadagiti ulep,
15. laglagipekto ti tulagko nga adda iti nagbaetanmi kenka ken iti tunggal sibibiag a parsua iti amin a lasag. Ket saanton nga agbalin a layus ti dandanum a mangdadael iti amin a lasag.
16. Inton addan ti pana kadagiti ulep, makitakto dayta ket laglagipekto ti agnanayon a tulag iti nagbaetan ti Dios ken ti tunggal sibibiag a parsua iti amin a lasag nga adda ditoy daga.”
17. Kinuna ti Dios ken Noe, “Daytoy ti pagilasinan ti tulag nga impasdekko iti nagbaetanko ken ti amin a lasag nga adda ditoy daga.”

### Dagiti Kaputotan ni Noe

18. Dagiti annak ni Noe a rimmuar manipud iti daong isu da Sem, Ham, ken Jafet. (Ni Ham ti ama ni Canaan.)
19. Dagitoy a tallo ket annak ni Noe, ket manipud kadagitoy naiwaras dagiti tattao ti intero a daga.[b]

20. Nangrugi ni Noe nga agbalin a tao iti daga, ket nagmula iti kaubasan.[c]
21. Ininumna ti arak ket nabartek ket nagidda a di naabbungotan iti toldana.
22. Ket ni Ham, nga ama ni Canaan, nakitana ti kinalamolamo ni amana ket imbagana kadagiti dua a kakabsatna iti ruar.
23. Kalpasanna, nangala da Sem ken Jafet iti kawes, inkabilda dayta iti dua nga abagada, ket nagnada nga agpaatras ket inabbongan ti kinalamolamo ni amada. Napalikud ti rupada, ket saanda a nakita ti kinalamolamo ni amada.
24. Idi nariing ni Noe manipud iti arakna ket naammuanna ti inaramid kenkuana ti inaudi nga anakna,
25. kinunana.

“Mailunod koma ti Canaan;
     maysanto nga adipen ti adipen kadagiti kakabsatna.”

26. Kinunana met,

“Madaydayaw koma ti Apo, ti Dios ni Sem;
     ket ni Canaan ti adipenna.
27. Padakkelen koma ti Dios ni Jafet,[d] ket agtaeng koma kadagiti tolda ti Sem, ket ti Canaan agbalin koma nga adipenna.”

28. Kalpasan ti layus nagbiag ni Noe iti 350 a tawen.
29. Amin nga al-aldaw ni Noe 950 a tawen, ket natay.

Dagiti footnote
Genesis 9:7 Iti Hebreo ket plural-ka
Genesis 9:19 Wenno manipud kadagitoy napusek ti intero a daga
Genesis 9:20 Wenno ni Noe, maysa a tao ti daga, ti immuna a nagmula iti kaubasan
Genesis 9:27 Kasla Hebreo ti uni ni Jafet para iti panangpadakkel
