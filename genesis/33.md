Kapitulo 33
-----------

### Naam-ammo ni Jacob ni Esau

1. Ket intangad ni Jacob dagiti matana ket kimmita, ket adtoy, umay ni Esau, ken uppat a gasut a lallaki a kaduana. Isu a biningayna dagiti annak kada Lea ken Raquel ken dagiti dua nga adipen a babbai.
2. Ket insaadna dagiti adipen agraman dagiti annakda, sa ni Lea agraman dagiti annakna, ken da Raquel ken Jose iti maudi iti amin.
3. Isu a mismo simmurong kadakuada, a nagruknoy iti daga iti pito a daras, agingga nga immasideg iti kabsatna.

4. Ngem timmaray ni Esau a sinabat ket inarakupna ket nagrukob iti tengngedna ket inagkanna, ket nagsangitda.
5. Ket idi intangad ni Esau dagiti matana ket nakitana dagiti babbai ken ubbing, kinunana, “Siasino dagitoy a kaduam?” Kinuna ni Jacob, “Dagiti annak a siaasi nga inted ti Dios iti adipenmo.”
6. Kalpasanna, immasideg dagiti adipen, isuda ken dagiti annakda, ket nagruknoyda.
7. Immasideg met ni Lea ken dagiti annakna ket nagruknoyda. Ket idi maudi immasideg da Jose ken Raquel, ket nagruknoyda.
8. Kinuna ni Esau, “Ania ti kayatmo a sawen iti amin daytoy a bunggoy[a] a naam-ammok?” Insungbat ni Jacob, “Tapno makasarak iti pabor iti imatang ti apok.”
9. Ngem kinuna ni Esau, “Umdasen ti adda kaniak, kabsatko; idulinna ti adda kenka para iti bagim.”
10. Kinuna ni Jacob, “Saan, pangngaasim, no nakasarakak iti pabor iti imatangmo, awatem ngarud ti sagutko manipud iti imak. Ta nakitak ti rupam, a kas iti pannakakitak iti rupa ti Dios, ket inawatnak.
11. Pangngaasiyo ta awatenyo ti bendisionko a naiyeg kadakayo, agsipud ta naasi ti Dios kaniak, ken gapu ta umdasen ti adda kaniak.” Iti kasta indagadagna kenkuana, ket innalana dayta.

12. Kalpasanna, kinuna ni Esau, “Agdaliasattayo iti dalantayo, ket umun-unaakto kenka.”
13. Ngem kinuna ni Jacob kenkuana, “Ammo ni apok a nakapuy dagiti annak, ken dagiti agpaspasuso nga arban ken baka. No maiturongda a sipipinget iti maysa nga aldaw, matayto amin nga arban.
14. Umuna koma ti apok nga umun-una ngem ti adipenna, ket in-inut nga idauluak, iti kapartak dagiti taraken nga adda iti sanguanak ken iti kapartak dagiti ubbing, agingga nga umayak iti apok idiay Seir.”

15. Gapuna kinuna ni Esau, “Bay-anyo nga ibatiak kenka ti sumagmamano kadagiti tattao a kaduak.” Ngem kinunana, “Ania ti kasapulan? Bay-anyo a makasarakak iti pabor iti imatang ti apok.”
16. Iti kasta nagsubli ni Esau iti dayta nga aldaw iti dalanna nga agturong idiay Seir.
17. Ngem nagdaliasat ni Jacob idiay Succot, ket nangibangon iti balayna ken nangaramid kadagiti abong-abong para kadagiti tarakenna. Ngarud ti nagan ti lugar ket naawagan iti Succot.[c]

18. Ket ni Jacob immay a sitatalged[d] iti siudad ti Siquem, nga adda iti daga ti Canaan, iti dalanna manipud Padan-aram, ket nagkampo iti sango ti siudad.
19. Ket manipud iti annak ni Hamor, nga ama ni Siquem, ginatangna iti sangagasut a piraso[e] ti pedaso ti daga a nangipatakderanna iti toldana.
20. Sadiay nangibangon iti altar ket inawaganna iti El-Elohe-Israel.[f]

Dagiti footnote
Genesis 33:8 Kampo dagiti Hebreo
Genesis 33:12 Wenno agraman
Genesis 33:17 Ti Succot ket kayatna a sawen dagiti abong-abong
Genesis 33:18 Wenno sitatalna
Genesis 33:19 Hebreo sangagasut a qesita; maysa a yunit ti kuarta a di ammo ti pategna
Genesis 33:20 Ti El-Elohe-Israel ket kayatna a sawen ti Dios, ti Dios ti Israel