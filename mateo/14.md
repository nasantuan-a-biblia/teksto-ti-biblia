Kapitulo 14
-----------

### Ti Ipapatay ni Juan a Mammautisar

1. Iti dayta a tiempo nangngeg ni Herodes a tetrarka ti maipapan iti kinalatak ni Jesus,
2. ket kinunana kadagiti adipenna, “Daytoy ni Juan a Mammautisar. Napagungar isuna manipud kadagiti natay; dayta ti makagapu nga agtigtignay kenkuana dagitoy a namilagruan a pannakabalin.”
3. Ta tiniliw ni Herodes ni Juan ket ginalutanna ken inkabilna iti pagbaludan maigapu ken Herodias nga asawa ni Felipe a kabsatna,[a]
4. gapu ta kinuna ni Juan kenkuana, “Saan a nainkalintegan a maaddaanka kenkuana.”
5. Ket nupay kayatna a patayen, nagbuteng kadagiti tattao, agsipud ta imbilangda nga isu ket maysa a propeta.
6. Ngem idi dimteng ti kasangay ni Herodes, nagsala ti anak ni Herodias iti sanguanan ti bunggoy ket pinaragsakna ni Herodes,
7. iti kasta inkarina babaen ti sapata nga itedna kenkuana ti aniaman a kiddawenna.
8. Gapu ta tinignay ni nanangna, kinunana, “Itedmo kaniak ti ulo ni Juan a Mammautisar ditoy iti pinggan.”
9. Ket nagladingit ti ari, ngem gapu kadagiti sapatana ken dagiti sangailina imbilinna a maited.
10. Imbaonna ket pinaputedna ti ulo ni Juan idiay pagbaludan,
11. ket ti ulona naipan iti pinggan ket naited iti balasitang, ket inyegna ken inana.
12. Ket immay dagiti adalanna ket innalada ti bangkay ket intabonda, ket napanda ket imbagada ken Jesus.

### Pakanen ni Jesus ti Lima Ribu

13. Ita idi nangngeg ni Jesus daytoy, pimmanaw manipud sadiay babaen ti bangka nga agmaymaysa iti langalang a disso. Ngem idi mangngeg dagiti tattao, simmurotda kenkuana a magmagna manipud kadagiti ili.
14. Idi napan iti takdang nakitana ti dakkel a bunggoy, ket naasian ida ken pinaimbagna dagiti masakitda.
15. Idi rumabiin, immasideg kenkuana dagiti adalan ket kinunada, “Langalang a disso daytoy, ket nalpasen ti aldaw; ibaonmo dagiti bunggoy tapno mapanda kadagiti purok ket gumatangda iti taraon para iti bagbagida.”
16. Ngem kinuna ni Jesus, “Saanda a kasapulan a pumanaw; ikkam ida iti kanenda.”
17. Kinunada kenkuana, “Lima laeng ti tinapaymi ditoy ken dua nga ikan.”
18. Ket kinunana, “Iyegyo ida ditoy kaniak.”
19. Kalpasanna, binilinna dagiti tattao nga agtugawda iti ruot, ket innalana ti lima a tinapay ken ti dua nga ikan, timmangad idiay langit ket imbagana ti bendision. Kalpasanna, pinisangna dagiti tinapay ket intedna kadagiti adalan, ket inted dagiti adalan kadagiti bunggoy.
20. Ket nanganda amin ket nabsogda. Ket inurnongda ti sangapulo ket dua a basket a napno kadagiti nabati a naburak a pedaso.
21. Agarup lima ribu a lallaki dagiti nangan, malaksid kadagiti babbai ken ubbing.

### Magmagna ni Jesus iti Danum

22. Dagus a pinagluganna dagiti adalan iti bangka ket umun-unada kenkuana agingga iti bangir, bayat a pinapanawna dagiti bunggoy.
23. Ket kalpasan a pinapanawna dagiti bunggoy, simmang-at nga agmaymaysa iti bantay tapno agkararag. Idi dimteng ti rabii, isu ket agmaymaysa sadiay,
24. ngem ti bilog iti daytoy a tiempo ket adayo[b] manipud iti daga,[c] nasapsaplit kadagiti dalluyon, ta ti angin ket maibusor kadakuada.
25. Ket iti maikapat a panagbantay ti rabii[d] immay kadakuada, a magmagna iti baybay.
26. Ngem idi nakita dagiti adalan a magmagna iti baybay, nagbutengda ket kinunada, “Espiritu dayta!” ket nagikkisda gapu iti buteng.
27. Ngem dagus a nagsao ni Jesus kadakuada, a kunkunana, “Agpuertokayo; siak dayta.Dika agbuteng.”

28. Simmungbat ni Pedro kenkuana, “Apo, no sika, ibilinnak nga umay kenka iti danum.”
29. Kinunana, “Umayka.” Isu a bimmaba ni Pedro iti bangka ket nagna iti rabaw ti danum ket immay ken ni Jesus.
30. Ngem idi nakitana ti angin,[e] nagbuteng, ket nangrugin a lumned impukkawna, “Apo, isalakannak.”
31. Dagus nga inyunnat ni Jesus ti imana ket iniggamanna, a kinunana kenkuana, “O sika a bassit ti pammatina, apay a nagduaduakayo?”
32. Ket idi nakaluganda iti bangka, nagsardeng ti angin.
33. Ket dagiti adda iti bangka nagdaydayawda kenkuana, a kunkunada, “Pudno a sika ti Anak ti Dios.”

### Paimbagen ni Jesus dagiti Masakit idiay Genesaret

34. Idi makaballasiwda, simmangladda idiay Genesaret.
35. Ket idi nabigbig dagiti lallaki iti dayta a lugar, nagpalikmutda iti amin dayta a rehion ket inyegda kenkuana ti amin a masakit
36. ket impakaasida kenkuana a sagidenda laeng ti pingir ti kawesna. Ket napaimbag ti kaadu dagiti sinagidna.

Dagiti footnote
Mateo 14:3 Sumagmamano a manuskrito *asawa ti kabsatna*
Mateo 14:24 Griego *adu nga estadio*, ti maysa a *estadio* ket agarup 607 a pie wenno 185 a metro
Mateo 14:24 Sumagmamano a manuskrito *ket adda iti ruar ti baybay*
Mateo 14:25 Kayatna a sawen, iti nagbaetan ti alas 3 t.b.
Mateo 14:30 Sumagmamano a manuskrito *napigsa nga angin*