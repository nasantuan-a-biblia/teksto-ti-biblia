Kapitulo 10
-----------

### Pakdaar Maibusor iti Idolatria

1. Ta diak kayat a saankayo a makaammo, kakabsat,[a] a dagidi ammatayo addada amin iti sirok ti ulep, ket limmasatda amin iti baybay,
2. ket nabautisaran amin ken Moises iti ulep ken iti baybay,
3. ken amin nanganda iti isu met laeng a naespirituan a taraon,
4. ket imminumda amin iti isu met laeng a naespirituan nga inumen. Ta imminumda iti naespirituan a Bato a simmaruno kadakuada, ket ti Bato isu ni Cristo.
5. Nupay kasta, iti kaaduan kadakuada saan a naay-ayo ti Dios, ta naparmekda[b] idiay let-ang.

6. Ita, napasamak dagitoy a banag kas pagwadan para kadatayo, tapno saantayo a tarigagayan ti dakes a kas kadakuada.
7. Dikay agbalin nga agdaydayaw kadagiti didiosen a kas iti dadduma kadakuada; kas naisurat, “Nagtugaw dagiti tattao a mangan ken uminum ket timmakderda nga agay-ayam.”
8. Masapul a ditay agpabus-oy iti seksual nga imoralidad a kas iti inaramid ti dadduma kadakuada, ket duapulo ket tallo a ribu ti natay iti maymaysa nga aldaw.
9. Masapul a ditay suboken ni Cristo[c], kas iti inaramid ti dadduma kadakuada ken dinadaelda babaen kadagiti uleg,
10. wenno agreklamo, kas iti inaramid ti dadduma kadakuada ken dinadael ti Manangdadael.
11. Ita, napasamak dagitoy a banag kas pagwadan, ngem naisuratda para iti pannursurotayo, a nakaigapuan ti panungpalan dagiti panawen.
12. Ngarud, siasinoman a mangipagarup nga isu ket agtaktakder, agannad koma amangan no matnag.
13. Awan ti simrek kadakayo a sulisog a saan a gagangay iti tao. Napudno ti Dios, ket saannaka nga ipalubos a masulisog iti labes ti kabaelam, no di ket babaen iti sulisog, ipaaynanto met ti dalan a paglisian, tapno maibturanyo dayta.

14. Ngarud, patpatgek, agtalawkayo iti idolatria.
15. Agsasaoak a kas kadagiti nainsiriban a tattao; ukomenyo a mismo ti ibagbagak.
16. Ti kopa ti bendision a bendisionantayo, saan kadi a pannakiraman iti dara ni Cristo? Ti tinapay a burakentayo, saan kadi a pannakipaset iti bagi ni Cristo?
17. Agsipud ta maymaysa ti tinapay, datayo nga adu, maymaysa ti bagitayo, ta maymaysa ti tinapay a makiramantayo amin.
18. Panunotem dagiti tattao ti Israel:[d] saan kadi a dagiti mangan kadagiti daton ket makipaset iti altar?
19. Ania ngarud ti ipasimudaagko? Dayta a taraon a naidaton kadagiti idolo ket aniaman, wenno ti idolo ket aniaman?
20. Saan, ipasimudaagko a no ania ti daton dagiti pagano ket idatonda kadagiti demonio ken saan nga iti Dios. Diak kayat nga agbalinkayo a makipaset kadagiti demonio.
21. Dikay mabalin nga uminum iti kopa ti Apo ken ti kopa dagiti demonio. Dikay mabalin ti makiraman iti lamisaan ti Apo ken iti lamisaan dagiti demonio.
22. Umapaltayo kadi ti Apo? Napigpigsatayo kadi ngem isu?

### Aramiden ti Amin a Pakaidayawan ti Dios

23. “Nainkalintegan ti amin a banag,” ngem saan nga amin a banag ket makatulong. “Nainkalintegan ti amin a banag,” ngem saan nga amin a banag ket mangbangon.
24. Awan koma ti agsapul iti pagimbaganna, no di ket ti pagimbagan ti kaarrubana.
25. Mangan iti aniaman a mailaklako iti paglakuan iti karne a saan a mangpataud iti aniaman a saludsod maigapu iti konsiensia.
26. Ta “ti daga kukua ti Apo, ken ti kinapunnona.”
27. No awisennaka iti pangrabii ti maysa kadagiti saan a mamati ket kayatmo a mapan, kanem ti aniaman a nailanad iti sanguanam a saan a mangpataud iti aniaman a saludsod maigapu iti konsiensia.
28. Ngem no adda mangibaga kadakayo, “Naidaton daytoy kas sakripisio,” ngarud dikay kanen, maigapu iti nangipakaammo kadakayo, ken maigapu iti konsiensia—
29. Saan a ti konsiensiayo ti kayatko a sawen, no di ket ti konsiensiana . Ta apay koma nga ikeddeng ti wayawayak babaen ti konsiensia ti sabali?
30. No makiramanak a buyogen ti panagyaman, apay a mapabasolnak gapu iti panagyamanko?

31. Gapuna, mangankayo man wenno uminumkayo, wenno aniaman nga ar-aramidenyo, aramidenyo amin a pakaidayawan ti Dios.
32. Dikay mangsalungasing kadagiti Judio wenno kadagiti Griego wenno iti iglesia ti Dios,
33. no kasano nga ikagkagumaak a paragsaken ti tunggal maysa iti amin nga ar-aramidek, saan a sapsapulek ti bukodko a pagimbagan, no di ket ti adu, tapno maisalakanda.

Dagiti footnote
1 Corinto 10:1 Wenno *kakabsat*
1 Corinto 10:5 Wenno *naibaba*
1 Corinto 10:9 Sumagmamano a manuskrito *ti Apo*
1 Corinto 10:18 Griego *Ibilangyo ti Israel sigun iti lasag*