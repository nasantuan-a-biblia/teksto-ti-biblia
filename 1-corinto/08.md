Kapitulo 8
----------

### Taraon a Naidaton Kadagiti Idolo

1. Ita maipanggep[iti] taraon a naidaton kadagiti idolo: ammotayo nga “agtagikuatayo amin iti pannakaammo.” Agpalangguad daytoy a “pannakaammo,” ngem bumileg ti ayat.
2. No ti asinoman ti mangipagarup nga adda ammona, saanna pay nga ammo ti rebbengna a maammuan.
3. Ngem no ti asinoman nga agayat iti Dios, am-ammo ti Dios.[b]

4. Gapuna, no maipapan iti pannangan iti taraon a naidaton kadagiti idolo, ammotayo nga “awan ti pudpudno a kaadda ti idolo,” ken “awan ti Dios no di ti maymaysa.”
5. Ta nupay mabalin nga adda dagiti makunkuna a didiosen idiay langit wenno ditoy daga—kas iti pudno nga adu a “dios” ken adu nga “apo”—
6. kaskasdi nga agpaay kadatayo adda maymaysa a Dios, ti Ama, a nagtaudan ti amin a bambanag ken para kenkuana addatayo, ken maymaysa nga Apo, ni Jesu-Cristo, a babaen kenkuana adda amin a banag ken babaen kenkuana addatayo.

7. Nupay kasta, saan nga amin ket addaan iti daytoy a pannakaammo. Ngem dadduma, babaen ti dati a pannakitimpuyogda kadagiti idolo, manganda iti taraon a kas talaga a naidaton iti maysa nga idolo, ket ti konsiensiada, gapu ta nakapsut, matulawan.
8. Saannatayo a komendaran ti taraon iti Dios. Saantayo a nakarkaro ti kasasaadtayo no ditay mangan, ken saantayo a nasaysayaat no mangantayo.
9. Ngem agannadka a daytoy a kalintegam ket uray kasano ket saan nga agbalin a pakaitibkolan kadagiti nakapuy.
10. Ta no adda makakita kadakayo nga addaan pannakaammo a mangmangan[c] iti templo ti idolo, saan kadi a maparegta,[d] no nakapuy ti konsiensiana, a mangan iti taraon a naidaton kadagiti idolo?
11. Ket gapu iti pannakaammoyo madadael daytoy nakapuy a tao, ti kabsat a natay ni Kristo.
12. Gapuna, ti panagbasol kadagiti kakabsatmo[e] ken panangdangran iti konsiensiada no nakapuy, basolmo maibusor ken Cristo.
13. Ngarud, no ti taraon pakaitibkolan ti kabsatko, diakto pulos mangan iti karne, di la ket ta maitibkolko ti kabsatko.

Dagiti footnote
1 Corinto 8:1 Ti ebkas a *Ita maipapan iti* ket mangiyam-ammo iti sungbat iti maysa a saludsod iti surat dagiti taga Corinto; kitaenyo ti 7:1
1 Corinto 8:3 Griego *isu*
1 Corinto 8:10 Griego *agtaktakder iti lamisaan*
1 Corinto 8:10 Wenno *nasarikedkedan*; Griego *nabangon*
1 Corinto 8:12 Wenno *kakabsat*