Kapitulo 4
----------

### Biag a Makaay-ayo iti Dios

1. Kamaudiananna, ngarud, kakabsat,[a] dawaten ken idagadagmi kadakayo ken Apo Jesus, a kas iti panangawatyo kadakami no kasano ti rumbeng a pannagna ken panangay-ayo iti Dios, kas iti ar-aramidenyo, nga ad-adda nga aramidenyo dayta.
2. Ta ammoyo no ania dagiti bilin nga intedmi kadakayo babaen ken Apo Jesus.
3. Ta daytoy ti pagayatan ti Dios, ti pannakasantipikaryo:[b] adaywanyo ti seksual nga imoralidad;
4. tapno tunggal maysa kadakayo ammona no kasano a kontrolen ti bukodna a bagi[c] iti kinasanto ken dayaw,
5. saan nga iti panaggartem iti derrep a kas kadagiti Gentil a di makaam-ammo iti Dios;
6. nga awan ti siasinoman a mangsalungasing ken mangdangran iti kabsatna iti daytoy a banag, agsipud ta ti Apo ket manangibales kadagitoy amin a banag, kas imbagami kadakayo idi nasaksakbay ken sipapasnek a pinakdaaranmi kadakayo.
7. Ta saannatayo nga inayaban ti Dios gapu iti kinarugit, no di ket iti kinasanto.
8. Ngarud, siasinoman a di mangikankano iti daytoy, saanna nga ikankano ti tao no di ket ti Dios, a mangted kadakayo iti Espiritu Santona.

9. Ita maipapan iti nainkabsatan nga ayat saanyo a kasapulan ti asinoman nga agsurat kadakayo, ta insurokayo a mismo ti Dios nga agiinnayat,
10. ta pudno a kasta ti ar-aramidenyo kadagiti amin a kakabsat iti intero a Macedonia. Ngem idagadagmi kadakayo, kakabsat, nga ad-adda nga aramidenyo daytoy,
11. ken tarigagayanyo ti agbiag a siuulimek, ken panunotenyo dagiti bukodyo nga aramid, ken agtrabahokayo babaen kadagiti imayo, kas imbilinmi kadakayo,
12. tapno magnakayo a siuumiso iti sangoanan dagiti taga ruar ken awan ti agpannuray iti asinoman.

### Ti Yaay ti Apo

13. Ngem saanmi a kayat a saankayo a makaammo, kakabsat, maipapan kadagiti matmaturog, tapno saankayo nga agladingit a kas iti ar-aramiden ti dadduma nga awanan namnama.
14. Gapu ta patientayo a natay ken nagungar ni Jesus, kasta met, babaen ken Jesus, ikuyogto ti Dios dagiti naturog.
15. Ta daytoy ipakaammomi kadakayo babaen ti sao manipud iti Apo,[d] a datayo a sibibiag, a nabati agingga iti yaay ti Apo, saantayo nga umun-una ngem dagidiay naturog.
16. Ta bumabanto ti Apo a mismo manipud langit buyogen ti ikkis ti bilin, buyogen ti timek ti maysa nga arkanghel, ken buyogen ti uni ti trumpeta ti Dios. Ket agungarto nga umuna dagiti natay ken Cristo.
17. Kalpasanna, datayo a sibibiag, a nabati, maipangatotayo a kaduada kadagiti ulep tapno sabtentayo ti Apo iti tangatang, ket iti kasta kanayontayo a kadua ti Apo.
18. Ngarud, agpipinnaregtakayo babaen kadagitoy a sasao.

Dagiti footnote
1 Tesalonica 4:1 Wenno kakabsat; kasta met dagiti bersikulo 10, 13
1 Tesalonica 4:3 Wenno ti kinasantoyo
1 Tesalonica 4:4 Wenno no kasano ti mangala iti asawa para iti bagina; Griego no kasano ti agtagikua iti bukodna a banga
1 Tesalonica 4:15 Wenno babaen ti sao ti Apo
