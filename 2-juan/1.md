Maikadua a Surat ni Juan
========================

Kapitulo 1
----------

### Kablaaw

1 Ti panglakayen iti napili a babai ken dagiti annakna, nga ay-ayatek iti kinapudno, ken saan laeng a siak, no di ket uray dagiti amin a makaammo iti kinapudno,
2 gapu iti kinapudno nga agtalinaed kadatayo ken makikadua kadatayo iti agnanayon.
3 Addanto parabur, asi, ken talna kadatayo, manipud iti Dios Ama ken manipud ken Jesu-Kristo nga Anak ti Ama, iti kinapudno ken ayat.

### Pannagna iti Kinapudno ken Ayat

4 Nagrag-oak unay idi nasarakak ti sumagmamano nga annakyo a magmagna iti kinapudno, kas iti imbilin ti Ama.
5 Ket ita dawatek kenka, patpatgek a babaiâ€”saan a kasla agsursuratak kenka iti baro a bilin, no di ket daydiay adda kadakami manipud idi damoâ€”nga agiinnayatkami.
6 Ket daytoy ti ayat, a magnatayo a maibatay kadagiti bilinna; daytoy ti bilin, kas iti nangngegyo manipud idi punganay, tapno magnakayo iti dayta.
7 Ta adu a manangallilaw ti rimmuar ditoy lubong, dagidiay saan a mangipudno iti yaay ni Jesu-Kristo iti lasag. Ti kasta isu ti manangallilaw ken antikristo.
8 Agbantaykayo, tapno saanyo a mapukaw ti nagtrabahoantayo, no di ket makagun-odkayo iti naan-anay a gunggona.
9 Tunggal maysa nga agtultuloy ken saan nga agtalinaed iti pannursuro ni Kristo, awan ti Dios. Siasinoman nga agtalinaed iti pannursuro, addaan iti Ama ken Anak.
10 No adda umay kadakayo ket dina iyeg daytoy a pannursuro, saanyo nga awaten iti balayyo wenno ikkan iti aniaman a kablaaw,
11 ta siasinoman a mangkablaaw kenkuana makipaset kadagiti dakes nga aramidna.

### Maudi a Kablaaw

12 Nupay adu ti maisuratko kadakayo, kaykayatko ti saan nga agusar iti papel ken tinta. Namnamaek ketdi nga umasideg kadakayo ket makisaritaak a rupanrupa, tapno naan-anay ti ragsakmi.

13 Kablaawannaka dagiti annak ti napili a kabsatmo a babai.
