Kapitulo 6
----------

### Padayawan ti Ari ni Mardokeo

1. Iti dayta a rabii saan a makaturog ti ari. Ket imbilinna nga iyegna ti libro dagiti nakallalagip nga ar-aramid, dagiti kronika, ket naibasada iti sangoanan ti ari.
2. Ket nasarakan a naisurat no kasano nga insalaysay ni Mardokeo ti maipapan kada Bigtana[a] ken Teres, dua kadagiti eunuko ti ari, a mangbanbantay iti ruangan, ken inkagumaanda nga ikabil ni Ari Asuero.
3. Ket kinuna ti ari, “Ania a dayaw wenno pakailasinan ti naited ken Mardokeo gapu iti daytoy?” Kinuna dagiti agtutubo a lallaki ti ari a timmabuno kenkuana, “Awan ti naaramid para kenkuana.”
4. Ket kinuna ti ari, “Siasino ti adda iti paraangan?” Ita, kabarbaro a simrek ni Haman iti makinruar a paraangan ti palasio ti ari tapno makisarita iti ari maipapan iti panangibitin ni Mardokeo iti bitayan[b] nga insaganana para kenkuana.
5. Ket imbaga kenkuana dagiti agtutubo a lallaki ti ari, “Adda ni Haman, agtaktakder iti paraangan.” Ket kinuna ti ari, “Bay-am a sumrek.”
6. Gapuna, simrek ni Haman, ket kinuna kenkuana ti ari, “Ania ti rumbeng a maaramid iti tao a kayat ti ari a padayawan?” Ket kinuna ni Haman iti bagina, “Siasino ti pagragsakan ti ari nga ad-adda a padayawan ngem siak?”
7. Ket kinuna ni Haman iti ari, “Para iti tao a pagay-ayat ti ari a padayawan,
8. maiyeg koma dagiti naarian a pagan-anay, nga isuot ti ari, ken ti kabalio a sinalay ti ari, ken iti ulona adda naarian a korona[c ] ti naikeddeng.
9. Ket maited koma dagiti pagan-anay ken ti kabalio iti maysa kadagiti natan-ok nga opisial ti ari. Kawesanda koma ti tao a kayat ti ari a padayawan, ket iturongda koma a nakasakay iti kabalio iti plasa ti siudad, nga iwaragawagda iti sanguananna: ‘Kastoy ti maaramid iti tao a kayat ti ari a padayawan.’”
10. Kalpasanna, kinuna ti ari ken Haman, “Agdardaraska; alaem dagiti pagan-anay ken kabalio, kas iti imbagam, ket aramidem ni Mardokeo a Judio, nga agtugtugaw iti ruangan ti ari. Dimo baybay-an ti aniaman a nadakamatmo.”
11. Gapuna innala ni Haman dagiti pagan-anay ken ti kabalio, ket inkawesna ni Mardokeo ket inturongna iti plasa ti siudad, nga inwaragawagna iti sanguananna, “Kastoy ti maaramid iti tao a kayat ti ari a padayawan.”

12. Kalpasanna, nagsubli ni Mardokeo iti ruangan ti ari. Ngem nagdardaras ni Haman a napan iti balayna, agladladingit ken naabbungotan ti ulona.
13. Ket imbaga ni Haman ken ni Zeres nga asawana ken kadagiti amin a gagayyemna ti amin a napasamak kenkuana. Kalpasanna, kinuna kenkuana dagiti masirib a tattaona ken ni Zeres nga asawana, “No ni Mardokeo, a nangrugika a matnag iti sanguananna, ket karaman kadagiti Judio, saankanto a parmeken no di ket sigurado a matnagkanto iti sanguananna.”

### Ipalgak ni Ester ti Panggep ni Haman

14. Bayat a makisarsaritada pay laeng kenkuana, simmangpet dagiti eunuko ti ari ket nagdardarasda nga inyeg ni Haman iti piesta nga insagana ni Ester.

Dagiti footnote
Ester 6:2 Ti Bigtana ket maysa a kasukat nga ispeling ti Bigthan (kitaen iti 2:21)
Ester 6:4 Wenno *kayo a bem* (kitaen ti nota iti 2:23)
Ester 6:8 Wenno *panagkawkawes ti ulo*