Kapitulo 5
----------

### Awitenyo Dagiti Dadagsen ti Maysa ken maysa

1 Kakabsat, no adda natiliwan iti aniaman a salungasing, dakayo a naespirituan, isubliyo koma isuna iti espiritu ti kinaalumamay. Agbantayka iti bagim, amangan no masulisogka met.
2 Awitenyo dagiti dadagsen ti maysa ken maysa, ket iti kasta tungpalenyo ti linteg ni Cristo.
3 Ta no ti asinoman ti mangipagarup nga isu ket maysa a banag, idinto nga isu ket awan, allilawenna ti bagina.
4 Ngem suboken koma ti tunggal maysa ti bukodna nga aramid, ket kalpasanna ti rasonna nga agpasindayag ket addanto laeng iti bagina ken saan nga iti kaarrubana.
5 Ta masapul nga awiten ti tunggal maysa ti bukodna nga awit.

6 Daydiay nasursuruan iti sao iranudna koma ti amin a naimbag a banag iti daydiay mangisursuro.
7 Dikay maallilaw: Saan a mauy-uyaw ti Dios, ta apitento met ti aniaman nga imula ti maysa.
8 Ta ti agmula iti bukodna a lasag, apitennanto ti panagrupsa manipud iti lasag, ngem ti agmula iti Espiritu apitennanto ti biag nga agnanayon.
9 Ket saantayo koma a mabannog nga agaramid iti naimbag, ta iti umiso a panawen, apitentayo, no saantayo a sumuko.
10 Gapuna, bayat nga adda gundawaytayo, agaramidtayo iti naimbag iti tunggal maysa, ken nangnangruna kadagiti kameng ti sangakabbalayan ti pammati.

### Maudi a Pakdaar ken Bendision

11 Kitaenyo no ania dagiti dadakkel a letra nga isursuratko kadakayo babaen ti bukodko nga ima.
12 Dagidiay agtarigagay iti naimbag a pammarang iti lasag ti mangpilit kadakayo a makugit, ken tapno laeng saanda a maidadanes gapu iti krus ni Cristo.
13 Ta uray dagidiay nakugit saanda a tungpalen ti Linteg, no di ket kayatda a makugitkayo tapno maipagpannakkelda ti lasagyo.
14 Ngem adayo koma kaniak ti agpasindayag malaksid iti krus ni Apotayo a Jesu-Cristo, a gapu iti dayta nailansa kaniak ti lubong ken siak iti lubong.
15 Ta ti pannakakugit ket saan a maibilang iti aniaman, wenno ti saan a pannakakugit, no di ket maysa a baro a parsua.
16 Ket no maipapan kadagiti amin a magmagna iti daytoy a paglintegan, talna ken asi adda koma kadakuada, ken iti Israel ti Dios.

17 Manipud ita awan koma ti mangriribuk kaniak, ta ibaklayko iti bagik dagiti marka ni Jesus.

18 Ti parabur ni Apotayo a Jesu-Kristo adda koma iti espirituyo, kakabsat. Amen.
