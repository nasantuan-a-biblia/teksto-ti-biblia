Kapitulo 6
----------

### Pito a Napili nga Agserbi

1. Ita kadagitoy nga aldaw idi umad-adu dagiti adalan, timmaud ti reklamo dagiti Helenista[a] maibusor kadagiti Hebreo gapu ta mabaybay-an dagiti baloda a babbai iti inaldaw a panagiwaras.
2. Pinaayaban dagiti sangapulo ket dua ti naan-anay a bilang dagiti adalan ket kinunada, “Saan nga umiso nga isardengtayo ti panangikasaba iti sao ti Dios tapno agserbi kadagiti lamisaan.
3. Ngarud, kakabsat,[b] mangpilikayo manipud kadakayo iti pito a lallaki a nasayaat ti pakasarsaritaanda, napno iti Espiritu ken sirib, a dutokantayo iti daytoy nga annongen.
4. Ngem ipaaytayo ti bagbagitayo iti kararag ken iti ministerio ti sao.”
5. Ket ti imbagada naay-ayo ti intero a taripnong, ket pinilida ni Esteban, maysa a tao a napno iti pammati ken Espiritu Santo, ken Felipe, ken Procoro, ken Nicanor, ken Timon, ken Parmenas, ken Nicolaus, maysa a proselita ti Antioquia.
6. Inkabilda dagitoy iti sanguanan dagiti apostol, ket nagkararagda ken impatayda dagiti imada kadakuada.

7. Ket nagtultuloy nga immadu ti sao ti Dios, ket immadu iti kasta unay ti bilang dagiti adalan idiay Jerusalem, ket adu unay kadagiti papadi ti nagbalin a natulnog iti pammati.

### Natiliw ni Esteban

8. Ket ni Esteban, a napno iti parabur ken pannakabalin, ket agar-aramid idi kadagiti dadakkel a datdatlag ken pagilasinan kadagiti tattao.
9. Kalpasanna, timmakder ti sumagmamano kadagidiay kameng ti sinagoga dagiti Nawayawayaan (kas pannakaawagna), ken kadagiti taga Cirene, ken taga Alejandria, ken kadagidiay taga Cilicia ken Asia, ket nakisuppiatda ken Esteban.
10. Ngem saanda a naparmek ti sirib ken Espiritu a kasarsaritana.
11. Kalpasanna, sililimed nga insungsongda dagiti lallaki a nagkuna, “Nangngegmi nga agsasao iti makatabbaaw a sasao maibusor ken Moises ken iti Dios.”
12. Pinagkigtotda dagiti tattao ken dagiti panglakayen ken dagiti eskriba, ket immayda kenkuana ket tiniliwda ket indatagda iti sanguanan ti konseho,
13. ket nangipasdekda kadagiti ulbod a saksi a nagkuna, “Daytoy a tao saan a pulos nga agsardeng nga agsao maibusor iti daytoy a nasantuan lugar ken ti linteg,
14. ta nangngegmi a kunana a daytoy a Jesus a taga Nazaret dadaelenna daytoy a lugar ken baliwanna dagiti kaugalian nga inted kadatayo ni Moises.”
15. Ket iti panangmatmatda kenkuana, nakita ti amin a nagtugaw iti konsilio a ti rupana ket kasla rupa ti anghel.

Dagiti footnote
Aramid 6:1 Kayatna a sawen, dagiti Judio nga agsasao iti Griego
Aramid 6:3 Wenno kakabsat