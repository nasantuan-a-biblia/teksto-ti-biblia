Kapitulo 13
-----------

### Naibaon da Bernabe ken Saul

1. Adda idi iti iglesia idiay Antioquia dagiti mammadto ken mannursuro, da Bernabe, Simeon a naawagan Niger,[a] Lucio a taga Cirene, ni Manaen a tungpal biag a gayyem ni Herodes a tetrarka, ken ni Saul.
2. Bayat ti panagdaydayawda iti Apo ken panagayunarda, kinuna ti Espiritu Santo, “Ilasinmo kaniak da Bernabe ken Saul para iti trabaho nga inayabak ida.”
3. Kalpasanna kalpasan ti panagayunar ken panagkararagda impatayda dagiti imada kadakuada ket pinapanawda ida.

### Bernabe ken Saul idiay Chipre

4. Gapuna, gapu ta imbaon ti Espiritu Santo, simmalogda idiay Seleucia, ket manipud sadiay naglayagda idiay Chipre.
5. Idi nakadanonda idiay Salamis, inwaragawagda ti sao ti Dios kadagiti sinagoga dagiti Judio. Ket adda ni Juan a tumulong kadakuada.
6. Idi limmasatda iti intero nga isla agingga idiay Pafos, nasabatda ti maysa a salamangkero, maysa a Judio nga ulbod a mammadto nga agnagan Bar-Jesus.
7. Kaduana ti prokonsul, ni Sergio Pablo, maysa a masirib, a nangayab kada Bernabe ken Saul ket inkagumaanna a denggen ti sao ti Dios.
8. Ngem ni Elimas a salamangkero (ta dayta ti kaipapanan ti naganna) binusorna ida, nga inkagumaanna nga iyadayo ti prokonsul manipud iti pammati.
9. Ngem ni Saul, a naawagan met iti Pablo, a napno iti Espiritu Santo, kinitana a sipapasnek kenkuana
10. ket kinunana, “Sika nga anak ti diablo, kabusor ti isuamin a kinalinteg, a napno iti amin a panangallilaw ken kinadakes, saanmo kadi nga isardeng ti agkillo dagiti nalinteg a dalan ti Apo?
11. Ket ita, adtoy, adda kenka ti ima ti Apo, ket bulsekka ken saankan a makakita iti init iti apagbiit.” Dagus a dimteng kenkuana ti alingasaw ken sipnget, ket nagdaliasat a nagsapul kadagiti tattao a mangiturong kenkuana babaen ti imana.
12. Kalpasanna, namati ti prokonsul, idi nakitana ti napasamak, ta nasdaaw iti pannursuro ti Apo.

### Da Pablo ken Bernabe idiay Antioquia idiay Pisidia

13. Ita, naglayag ni Pablo ken dagiti kakaduana manipud Pafo ket dimtengda idiay Perga idiay Pamfilia. Ket pinanawan ida ni Juan ket nagsubli idiay Jerusalem,
14. ngem nagtultuloyda manipud Perga ket dimtengda idiay Antioquia idiay Pisidia. Ket iti Aldaw a Panaginana napanda iti sinagoga ket nagtugawda.
15. Kalpasan ti pannakabasa manipud iti Linteg ken dagiti Mammadto, nangipatulod dagiti agtuturay iti sinagoga iti mensahe kadakuada, a kunkunada, “Kakabsat, no adda sao a pammaregta kadagiti umili, ibagayo dayta.”
16. Timmakder ngarud ni Pablo, ket inseniasna babaen ti imana kinunana.

“Lallaki ti Israel ken dakayo nga agbuteng iti Dios, dumngegkayo.
17. Pinili ti Dios daytoy nga ili nga Israel dagiti ammatayo ket pinagbalinna a naindaklan dagiti umili bayat ti panagyanda iti daga ti Egipto, ket inturongna ida a rimmuar iti dayta babaen ti intag-ay a takiagna.
18. Ket iti agarup uppat a pulo a tawen inanusan[b] ida idiay let-ang.
19. Ket kalpasan a dinadaelna ti pito a nasion iti daga ti Canaan, intedna kadakuada ti dagada kas tawid.
20. Agarup 450 a tawen ti kasapulan amin dagitoy. Ket kalpasan dayta intedna ida kadagiti ukom agingga ken ni Samuel a propeta.
21. Kalpasanna, nagkiddawda iti ari, ket inted ti Dios kadakuada ni Saul nga anak ni Kis, maysa a lalaki iti tribu ni Benjamin, iti uppat a pulo a tawen.
22. Ket idi inikkatna isuna, pinatakderna ni David nga agbalin nga arida, a pinaneknekanna ket kinunana, ‘Nasarakak ken David nga anak ni Jesse ti maysa a tao a kas iti pusok, a mangaramidto iti amin a pagayatak.’
23. Ti kaputotan daytoy a tao inyeg ti Dios iti Israel ti Mangisalakan, ni Jesus, kas inkarina.
24. Sakbay ti yaayna, inwaragawag ni Juan ti bautismo a panagbabawi kadagiti amin nga umili ti Israel.
25. Ket idi malpas ni Juan ti kursona, kinunana, ‘Ania ti pagarupyo a siak? Saan nga isu. Saan, no di ket adtoy, kalpasan kaniak umay ti maysa, a dagiti sandalias dagiti sakana diak maikari a manglukat.’

26. “Kakabsat, annak ti pamilia ni Abraham, ken dagidiay karaman kadakayo nga agbuteng iti Dios, naipatulod kadakami ti mensahe maipapan iti daytoy a pannakaisalakan.
27. Ta dagiti agnanaed idiay Jerusalem ken dagiti agtuturayda, gapu ta saanda a nabigbig ken saanda a naawatan dagiti sasao dagiti mammadto, a mabasa iti tunggal Sabbath, tinungpalda ida babaen ti panangkondenarda kenkuana.
28. Ket nupay awan ti nasarakanda a basol a maikari iti ipapatay, kiniddawda ken Pilato a mapapatay.
29. Ket idi naaramidda amin a naisurat maipapan kencuana, impababada iti kayo ket inkabilda iti tanem.
30. Ngem pinagungar ti Dios manipud kadagiti natay,
31. ket iti adu nga aldaw nagparang kadagiti kimmuyog kenkuana manipud Galilea agingga idiay Jerusalem, nga isuda itan dagiti saksina kadagiti tattao.
32. Ket iyegmi kadakayo ti naimbag a damag a ti inkari ti Dios kadagiti amma,
33. daytoy ti intungpalna kadakami nga annakda babaen ti panangpadakkelna ken Jesus, kas naisurat met iti maikadua a Salmo.

“‘Sika ti Anakko, ita nga aldaw impasngayka.’

34. Ket no maipapan iti kinapudno nga isu pinagungarna manipud kadagiti natay, saanen nga agsubli iti panagrupsa, nagsao isuna iti kastoy a wagas.

“‘Itedko kenka dagiti nasantuan ken sigurado a bendision ni David.’

35. Gapuna, kunana met iti sabali a salmo,

“‘Saanmo nga ipalubos a makita ti Nasantuanmo ti panagkunniber.’

36. Ta ni David, kalpasan a nagserbi iti panggep ti Dios iti bukodna a kaputotan, naturog ket naiyan kadagiti ammana ket nakitana ti panagrupsa,
37. ngem daydiay pinagungar ti Dios saanna a nakita ti panagrupsa.
38. Maipakaammo koma kadakayo, kakabsat, a babaen iti daytoy a tao maiwaragawag kadakayo ti pannakapakawan ti basbasol,
39. ket babaen kenkuana nawayawayaan[c] ti tunggal maysa a mamati iti amin a banag a saankayo a nawayawayaan babaen ti linteg ni Moises.
40. Agannadkayo ngarud, di la ket ta mapasamak ti naibaga kadagiti Propeta.

41. “‘Kitaem, dakayo a manangallilaw, .
    masdaawkayo ket madadaelkayo;
    ta ar-aramidek ti maysa nga aramid iti kaaldawanmo, .
    maysa nga aramid a dikayto patien, uray no ti maysa ibagana kadakayo.’”

42. Bayat a rumrummuarda, nagpakaasi dagiti tattao a maibaga kadakuada dagitoy a banag iti sumaganad nga Aldaw a Panaginana.
43. Ket kalpasan a naburak ti gimong ti sinagoga, adu a Judio ken napeklan a nakomberte iti Judaismo ti simmurot kada Pablo ken Bernabe, a bayat ti pannakisarsaritada kadakuada, indagadagda ida nga agtultuloyda iti parabur ti Dios.

44. Iti simmaganad nga Aldaw a Panaginana, gistay naguummong ti intero a siudad tapno dumngegda iti sao ti Apo.
45. Ngem idi nakita dagiti Judio[d] dagiti bunggoy, napnoda iti apal ket rinugianda a sinuppiat ti sinao ni Pablo, nga inumsida kenkuana.
46. Situtured a nagsao da Pablo ken Bernabe, a kunkunada, “Nasken a maisao nga umuna kadakayo ti sao ti Dios. Yantangay inwaksiyo daytoy ket inkeddengyo ti bagbagiyo a saan a maikari iti biag nga agnanayon, adtoy, agsublikami kadagiti Hentil.
47. Ta kasta ti imbilin ni Yahweh kadatayo, a kunkunana.

“‘Inaramidka a silaw para kadagiti Gentil, .
tapno maiyegmo ti pannakaisalakan kadagiti ungto ti daga.’”

48. Ket idi nangngeg dagiti Gentil daytoy, rinugianda ti nagrag-o ken nangidaydayaw iti balikas ti Apo, ket namati dagiti amin a nadutokan iti biag nga agnanayon.
49. Nagsaknap ti sao ti Apo iti intero a rehion.
50. Ngem insungsong dagiti Judio dagiti napeklan a babbai a nangato ti saadna ken dagiti mangidadaulo iti siudad, rinugianda ti panangidadanes kada Pablo ken Bernabe, ket pinapanawda ida iti distritoda.
51. Ngem inwagwagda ti tapok kadagiti sakada a maibusor kadakuada ket napanda idiay Iconio.
52. Napno dagiti adalan iti rag-o ken iti Espiritu Santo.

Dagiti footnote
Aramid 13:1 Ti *Niger* ket Latin a sao a kaipapananna ti *nangisit*, wenno *nasipnget*
Aramid 13:18 Sumagmamano a manuskrito *inawitna* (idiligyo ti Deuteronomio 1:31)
Aramid 13:39 Griego *nainkalintegan*; mamindua iti daytoy a bersikulo
Ara. kasta met ti bersikulo 50