Kapitulo 26
-----------

### Panangdepensa ni Pablo iti Sakbay ni Agripa

1. Gapuna kinuna ni Agripa ken Pablo, “Addaanka iti pammalubos nga agsao maipaay iti bagim.” Kalpasanna, inyunnat ni Pablo ti imana ket indepensana.

2. “Ibilangko ti bagik a nagasat ta adda iti sanguanam, Ari Agripa, idepensak ita nga aldaw maibusor iti amin a pammabasol dagiti Judio,
3. nangnangruna ta pamiliarkayo iti amin a kaugalian ken kontrobersia dagiti Judio. Ngarud agpakaasiak kadakayo a siaanus a dumngegkayo kaniak.

4. “Ti wagas ti panagbiagko manipud kinaagtutubok, a nabusbosko manipud idi damo iti tengnga ti bukodko a nasion ken idiay Jerusalem, ammo dagiti amin a Judio.
5. Nabayagen nga ammoda, no situtulokda a mangpaneknek, a maitunos iti kaingetan a partido ti relihionmi nagbiagak kas Fariseo.
6. Ket ita agtaktakderak ditoy a masuot gapu iti namnamak iti kari nga inaramid ti Dios kadagiti ammatayo,
7. a namnamaen ti sangapulo ket dua a tributayo a maragpat, bayat nga agdaydayawda a sipapasnek iti rabii ken aldaw. Ket gapu iti daytoy a namnama, akusarannak dagiti Judio, O ari!
8. Apay nga ipagarup ti asinoman kadakayo a di mamati a ti Dios pagungarenna dagiti natay?

9. “Siak a mismo, nakombinsirak a rumbeng nga aramidek ti adu a banag iti panangbusorko iti nagan ni Jesus a taga Nazaret.
10. Ket inaramidko dayta idiay Jerusalem. Saanko laeng nga inserra ti adu kadagiti sasanto iti pagbaludan kalpasan ti panangawatko iti turay manipud kadagiti panguloen a papadi, no di ket idi napapatayda inbutosko a maibusor kadakuada.
11. Masansan a dusaek ida kadagiti amin a sinagoga ket inkagumaak ida nga agtabbaaw, ket iti narungsot a pungtot maibusor kadakuada indadanesko ida agingga kadagiti ganggannaet a siudad.

### Saritaen ni Pablo ti Pannakakombertena

12. “Mainaig iti daytoy nagdaliasatak idiay Damasco nga addaan iti autoridad ken annongen dagiti panguluen a papadi.
13. Iti tengnga ti aldaw, O ari, nakitak iti dalan ti maysa a lawag manipud langit, a naraniag ngem ti init, a nagsilnag iti aglawlawko ken dagidiay nakipagdaliasat kaniak.
14. Ket idi natnagkami amin iti daga, nangngegko ti timek a nagkuna kaniak iti pagsasao a Hebreo,[a] ‘Saul, Saul, apay nga idaddadanesnak? Narigat para kenka ti mangsipa kadagiti sarukod.’
15. Ket kinunak, ‘Siasinoka, Apo?’ Ket kinuna ti Apo, ‘Siak ni Jesus nga idaddadanesmo.
16. Ngem tumakderka ket agtakderka iti sakam, ta nagparangak kenka gapu iti daytoy a panggep, tapno dutokanka kas adipen ken saksi kadagiti bambanag a nakakitaannak ken kadagidiay agparangak kenka,
17. nga isalakannaka manipud kadagiti taom ken manipud kadagiti Gentil—a ibaonko kenka
18. a manglukat kadagiti matada, tapno agsublida manipud iti sipnget nga agturong iti lawag ken manipud iti pannakabalin ni Satanas nga agturong iti Dios, tapno umawatda iti pannakapakawan dagiti basol ken lugarda a nasantipikar gapu iti pammati kaniak.’

19. “Gapuna, O Ari Agripa, saanak a sinukir iti nailangitan a sirmata,
20. no di ket indeklarak nga umuna kadagidiay adda idiay Damasco, kalpasanna idiay Jerusalem ken iti intero a rehion ti Judea, ken kasta met kadagiti Hentil, nga agbabawida ken agsublida Dios, nga agar-aramid kadagiti aramid a maitunos iti panagbabawida.
21. Gapu iti daytoy, tiniliwdak dagiti Judio idiay templo ket pinadasdak a patayen.
22. Agingga ita nga aldaw naaddaanak iti tulong nga aggapu iti Dios, ket ngarud agtaktakderak ditoy a mangpaneknek agpadpada kadagiti babassit ken dadakkel, nga awan sabali nga ibagbagak no di ti imbaga dagiti mammadto ken Moises a mapasamak:
23. a masapul nga agsagaba ti Cristo ket dayta, babaen gapu ta isu ti immuna a nagungar manipud kadagiti natay, iwaragawagnanto ti lawag agpadpada kadagiti ilitayo ken kadagiti Gentil.”

24. Ket bayat nga ibagbagana dagitoy a banag kas panangidepensana, kinuna ni Festo iti napigsa a timek, “Pablo, awanen ti panunotmo; ti naindaklan a panagsursurom ti mangpapanaw kenka iti panunotmo.”
25. Ngem kinuna ni Pablo, “Saanak a naikkat iti panunotko, natan-ok unay a Festo, no di ket agsasaoak iti pudno ken nainkalintegan a sasao.
26. Ta ammo ti ari ti maipapan kadagitoy, ket situtured nga agsaoak kenkuana. Ta makombinsirak nga awan kadagitoy a banag ti nakalibas iti pannakakitana, ta saan a naaramid daytoy iti maysa a suli.
27. Ari Agripa, mamatika kadi kadagiti profeta? Ammok a mamatika.”
28. Ket ni Agripa kinunana ken Pablo, “Iti ababa a tiempo, allukoyendak nga agbalin a Kristiano?”[b]
29. Ket kinuna ni Pablo, “Ababa man wenno napaut, kayatko iti Dios a saan laeng a sika no di ket uray dagiti amin a dumdumngeg kaniak daytoy nga aldaw mabalin nga agbalin a kas kaniak—malaksid kadagitoy a kawar.”

30. Kalpasanna, timmakder ti ari, ken ti gobernador ken ni Bernice ken dagiti nakitugaw kadakuada.
31. Ket idi nagsanudda, kinunada iti maysa ken maysa, “Awan ti ar-aramiden daytoy a tao a maikari iti ipapatay wenno pannakaibalud.”
32. Kinuna ni Agripa ken Festo, “Mawayawayaan koma daytoy a tao no saan a nangapelar ken Cesar.”

Dagiti footnote
Aramid 26:14 Wenno *ti Hebreo a dialekto* (mabalin nga Aramaiko)
Aramid 26:28 Wenno *Iti ababa a panawen, allukoyendak nga agtignay a kas maysa a Kristiano!*