Kapitulo 19
-----------

### Pablo idiay Efeso

1. Ket napasamak a bayat nga adda ni Apolos idiay Corinto, limmasat ni Pablo iti makin-uneg a pagilian ket dimteng idiay Efeso. Sadiay a nakasarak iti sumagmamano nga adalan.
2. Kinunana kadakuada, “Inawatyo kadi ti Espiritu Santo idi namatikayo?” Ket kinunada, “Saan, saanmi pay a nangngeg nga adda Espiritu Santo.”
3. Ket kinunana, “Ania ngarud ti nabautisaranyo?” Kinunada, “Iti panagbuniag ni Juan.”
4. Ket kinuna ni Pablo, “Nabautisaran ni Juan babaen ti bautismo ti panagbabawi, nga imbagana kadagiti tattao a mamatida iti daydiay umay kalpasan kenkuana, kayatna a sawen, ni Jesus.”
5. Idi nangngegda daytoy, nabautisaranda iti nagan ni Apo Jesus.
6. Ket idi impatay ni Pablo dagiti imana kadakuada, immay kadakuada ti Espiritu Santo, ket rinugianda ti agsao iti sabali a pagsasao ken agipadto.
7. Agarup sangapulo ket dua ti amin.

8. Ket simrek iti sinagoga ket iti las-ud ti tallo a bulan, situtured a nagsao, nga inrason ken inallukoyna ida maipapan iti Pagarian ti Dios.
9. Ngem idi nagbalin a natangken ti ulo ti dadduma ket nagtultuloyda a di panamati, nga agsasao iti dakes maipapan iti Dalan iti sanguanan ti kongregasion, simmina kadakuada ket inkuyogna dagiti adalan, nga inaldaw a nagrason iti salas ni Tirano.[c]
10. Nagtultuloy daytoy iti dua a tawen, kasta nga amin nga agnanaed iti Asia nangngegda ti sao ni Yahweh, Judio ken Griego.

### Dagiti Annak ni Sceva

11. Ket agar-aramid ti Dios kadagiti naisangsangayan a milagro babaen kadagiti ima ni Pablo,
12. iti kasta uray dagiti panyo wenno apron a nangsagid iti kudilna ket naipan kadagiti masakit, ket pinanawan ida dagiti sakitda ket rimmuar kadakuada dagiti dakes nga espiritu.
13. Kalpasanna, dadduma kadagiti agdaldaliasat a Judio a manangikkat iti demonio ti nangikari a mangawag iti nagan ni Apo Jesus kadagiti addaan iti dakes nga espiritu, a kunkunada, “Isapatak kadakayo babaen ti Jesus nga iwarwaragawag ni Pablo.”
14. Pito nga annak ti maysa a Judio a nangato a padi nga agnagan Sceva ti ar-aramiden daytoy.
15. Ngem simmungbat kadakuada ti dakes nga espiritu, “Am-ammok ni Jesus, ken ni Pablo mabigbigko, ngem siasinokayo?”
16. Ket ti tao a nakaikabilan ti dakes nga espiritu limmagto kadakuada, nasursurona amin ida ket pinarmekna ida, iti kasta nagtalawda manipud iti dayta a balay a lamolamo ken nasugatan.
17. Naammuan daytoy dagiti amin nga agnanaed iti Efeso, Judio ken Griego. Ket nagbuteng kadakuada amin, ket naitan-ok ti nagan ni Apo Jesus.
18. Kasta met nga adu kadagiti namati itan ti immay, a nangipudno ken nangipalgak kadagiti ar-aramidda.
19. Ket sumagmamano kadagiti nag-magic arts inurnongda dagiti libroda ket pinuoranda ida iti imatang ti amin. Ket binilangda ti gatad dagitoy ket nasarakanda a dimmanon iti limapulo a ribu a pedaso ti pirak.
20. Gapuna ti sao ti Apo nagtultuloy nga immadu ken nagballigi a sipipinget.

### Maysa a Riribuk idiay Efeso

21. Ita kalpasan dagitoy a pasamak inkeddeng ni Pablo babaen ti Espiritu a lumasat iti Macedonia ken Acaya ket mapan idiay Jerusalem, a kunkunana, “Kalpasan ti kaaddak sadiay, masapul met a kitaek ti Roma.”
22. Ket idi nangibaon idiay Macedonia iti dua a katulonganna, da Timoteo ken Erasto, isu nagtalinaed idiay Asia iti apagbiit.

23. Agarup iti dayta a tiempo awan ti bassit a riribuk maipapan iti Dalan.
24. Ta maysa a lalaki nga agnagan Demetrio, maysa nga agpampanday iti pirak, nga agar-aramid kadagiti pirak a santuario ni Artemis, ket saan a bassit ti inyegna kadagiti artesano.
25. Inummongna dagitoy, a kaduana dagiti trabahador iti umasping a trabaho, ket kinunana, “Lallaki, ammoyo a manipud iti daytoy a negosio ti sanikuatayo.
26. Ket makita ken mangngegyo a saan laeng nga idiay Efeso no di ket iti gistay intero nga Asia daytoy a Pablo inallukoyna ken pinagtallikudna ti adu a tattao, a kunkunana a dagiti didiosen nga inaramid babaen kadagiti ima ket saan a didiosen.
27. Ket adda peggad saan laeng a maibabain daytoy a panagtagilakotayo no di pay ket maibilang nga awan ti templo ti naindaklan a diosa nga Artemis, ken mailaksid pay ketdi iti kinatan-okna, isu nga isu ti amin nga Asia ken ti lubong idiaya."

28. Idi nangngegda daytoy, nakapungtotda ket agpukpukkawda, “Naindaklan ni Artemis a taga Efeso!”
29. Gapuna napno ti siudad iti riribuk, ket nagdardarasda a simrek iti teatro, nga inguyod da Gayo ken Aristarco, taga Macedonia a kakadua ni Pablo iti panagdaliasat.
30. Ngem idi kayat ni Pablo ti sumrek iti tengnga dagiti tattao, saan a pinalubosan dagiti adalan.
31. Ket uray ti sumagmamano kadagiti Asiarko,[e] a gagayyemna, nangibaonda kenkuana ket idagdagadagda kenkuana a saan a mangirisgo iti teatro.
32. Ita, nagpukkaw ti dadduma iti maysa a banag, adda sabali, ta nariribuk ti gimong, ket saan nga ammo ti kaaduan kadakuada no apay a nagtitiponda.
33. Dadduma kadagiti bunggoy ti nangtignay ken Alejandro, nga indatag dagiti Judio. Ket ni Alejandro, a mangsenyas babaen ti imana, kayatna ti agdepensa iti bunggoy.
34. Ngem idi nabigbigda nga isu ket Judio, iti agarup dua nga oras, nagpukkawda amin iti maymaysa a timek, “Naindaklan ni Artemis a taga Efeso!”

35. Ket idi napaulimek ti klerk ti ili ti bunggoy, kinunana, “Lallaki ti Efeso, nga adda sadiay a di makaammo a ti siudad dagiti taga Efeso ket agay-aywan iti templo ni naindaklan nga Artemis, ken ti sagrado a bato a natnag manipud langit ?[f]
36. Gapu ta makitayo a saan a mailibak dagitoy a banbanag, rebbeng nga agulimekkayo ket saankayo nga agaramid iti aniaman a sidadarasudos.
37. Ta inyegmo ditoy dagitoy a lallaki a saan a managsakripisio wenno managtabbaaw iti diosatayo.
38. No ngarud adda reklamo ni Demetrio ken dagiti artesano a kaduana iti asinoman, silulukat dagiti korte, ken adda dagiti prokonsul. Mangidarumda koma iti maysa ken maysa.
39. Ngem no sapulenyo ti ad-adu pay,[g] mapagtaeng dayta iti regular a taripnong.
40. Ta talaga nga agpegpeggadtayo a maidarum iti riribuk ita, yantangay awan ti makaipaaytayo a mangikalintegan iti daytoy a riribuk.”
41. Ket idi naibagana dagitoy a banbanag, pinapanawna ti gimong.

Dagiti footnote
Aramid 19:1 Griego *ngato* (kayatna a sawen, nangato a daga)
Aramid 19:5 Wenno *iti*
Aramid 19:9 Dadduma a manuskrito inayon ti *manipud maikalima nga oras agingga iti maikasangapulo* (kayatna a sawen, manipud 11 a.m. agingga 4 p.m.)
Aramid 19:16 Wenno *agpada*
Aramid 19:31 Kayatna a sawen, nangato ti saadna nga opisial iti probinsia ti Asia
Aramid 19:35 Saan a masigurado ti kaipapanan ti Griego
Aramid 19:39 Dadduma a manuskrito *agsapul maipapan iti dadduma a banag*