Kapitulo 11
-----------

### Ti Ipapatay ni Lazaro

11 Nasakit ti maysa a lalaki, ni Lazaro a taga Betania, iti purok ni Maria ken ti kabsatna a ni Marta. 2 Ni Maria ti nangpulot iti Apo iti sapsapo ken nangpunas kadagiti sakana babaen ti buokna, a ti kabsatna a ni Lazaro ket masakit. 3 Gapuna, nangibaon dagiti kakabsat a babbai kenkuana, a kunkunada, “Apo, ti ay-ayatem ket masakit.” 4 Ngem idi nangngeg ni Jesus kinunana, “Saan nga agtungpal iti ipapatay daytoy a sakit. Maipaay dayta iti dayag ti Dios, tapno maidaydayaw ti Anak ti Dios babaen iti dayta.”

5 Ita, ay-ayaten ni Jesus da Marta ken ti kabsatna a babai ken ni Lazaro. 6 Gapuna, idi nadamagna a masakit ni Lazaro, nagnaed pay iti dua nga aldaw iti ayanna. 7 Kalpasanna, kinunana kadagiti adalan, “Mapantayo manen idiay Judea.” 8 Kinuna dagiti adalan kenkuana, “Maestro, sapsapulenka ita dagiti Judio a bato, ket mapanka kadi manen sadiay?” 9 Insungbat ni Jesus, “Saan aya nga adda sangapulo ket dua nga oras iti aldaw? No siasinoman a magna iti aldaw, saan a maitibkol, agsipud ta makitana ti lawag daytoy a lubong. 10 Ngem no siasinoman a magna iti rabii, maitibkol, agsipud ta awan kenkuana ti lawag.” 11 Kalpasan ti panangisaona kadagitoy, kinunana kadakuada, “Nakaturog ni Lazaro a gayyemtayo, ngem innak riingen.” 12 Kinuna dagiti adalan kenkuana, “Apo, no nakaturog, umimbag.” 13 Ita, nagsao ni Jesus maipapan iti ipapatayna, ngem impagarupda a kayatna a sawen ti panaginana iti turog. 14 Kalpasanna, nalawag nga imbaga ni Jesus kadakuada, “Natayen ni Lazaro, 15 ket gapu kadakayo maragsakanak ta awanak sadiay, tapno mamatikayo. Ngem mapantayo kenkuana.” 16 Gapuna, kinuna ni Tomas a naawagan iti Singin kadagiti padana nga adalan, “Mapantayo met tapno mataytayo a kaduana.”

### Siak ti Panagungar ken ti Biag

17 Idi immay ni Jesus, nasarakanna nga uppat nga aldawen nga adda ni Lazaro iti tanem. 18 Asideg ti Betania iti Jerusalem, agarup dua a milia ti kaadayona, 19 ket adu kadagiti Judio ti immay kada Marta ken Maria tapno liwliwaenda ida maipapan iti kabsatda. 20 Gapuna idi nadamag ni Marta nga umay ni Jesus, napanna sinabat, ngem nagtalinaed ni Maria a nakatugaw iti balay. 21 Kinuna ni Marta ken ni Jesus, “Apo, no addaka koma ditoy, saan koma a natay ti kabsatko. 22 Ngem uray ita ammok nga aniaman a dawatenyo iti Dios, ited kadakayo ti Dios.” 23 Kinuna ni Jesus kenkuana, “Agungarto ti kabsatmo.” 24 Kinuna ni Marta kenkuana, “Ammok nga agungarto inton panagungar iti maudi nga aldaw.” 25 Kinuna ni Jesus kenkuana, “Siak ti panagungar ken ti biag. Siasinoman a mamati kaniak, nupay matay, agbiagto pay laeng, 26 ket ti tunggal maysa nga agbiag ken mamati kaniak ket saan a pulos a matay. Mamatika kadi iti daytoy?” 27 Kinunana kenkuana, “Wen, Apo; Mamatiak a sika ti Cristo, ti Anak ti Dios, nga umay ditoy lubong.”
Agsangit ni Jesus

28 Idi naibagana daytoy, napan inayabanna ni Maria a kabsatna, ket kinunana iti pribado, “Adda ditoy ti Mannursuro ket awagannaka.” 29 Ket idi nangngegna daytoy, timmakder a dagus ket napan kenkuana. 30 Ita saan pay a dimteng ni Jesus iti purok, ngem adda pay laeng iti lugar a sinabat ni Marta. 31 Idi nakita dagiti Judio a kaduana iti balay, a mangliwliwa kenkuana, a dagus a bumangon ken rimmuar ni Maria, simmurotda kenkuana, nga impagarupda nga isu ket mapan iti tanem tapno agsangit sadiay. 32 Idi dimteng ni Maria iti ayan ni Jesus ket nakitana, nagruknoy iti sakana, a kunkunana kenkuana, “Apo, no addaka koma ditoy, saan koma a natay ti kabsatko.” 33 Idi nakita ni Jesus nga agsangsangit ken agsangsangit met dagiti Judio a nakikuyog kenkuana, natignay unay ti espirituna ken nariribukan unay. 34 Ket kinunana, “Sadino ti nangikabilanyo kenkuana?” Kinunada kenkuana, “Apo, umayka ket kitaem.” 35 Nagsangit ni Jesus. 36 Gapuna kinuna dagiti Judio, “Kitaenyo no kasano ti panagayatna kenkuana!” 37 Ngem kinuna ti dadduma kadakuada, “Saan aya a ti nanglukat kadagiti mata ti bulsek ket saan met a makalapped iti ipapatay daytoy a tao?”

### Pinagungar ni Jesus ni Lazaro

38 Kalpasanna, natignay manen ni Jesus iti tanem. Maysa dayta a kueba, ket adda bato a maibusor iti dayta. 39 Kinuna ni Jesus, “Ikkatenyo ti bato.” Kinuna kenkuana ni Marta a kabsat ti natay a lalaki, “Apo, iti daytoy a tiempo addanto angot, ta uppat nga aldawen a natayen.” 40 Kinuna ni Jesus kenkuana, “Diak kadi imbaga kenka a no mamatika, makitam ti dayag ti Dios?” 41 Gapuna inikkatda ti bato. Ket intangad ni Jesus dagiti matana ket kinunana, “Ama, agyamanak kenka ta nangngegnak. 42 Ammok a kanayon a dumngegkayo kaniak, ngem imbagak daytoy gapu kadagiti tattao nga agtaktakder iti aglawlaw, tapno patienda nga imbaonnak.” 43 Idi naibagana dagitoy, impukkawna iti napigsa a timek, “Lazaro, rummuarka.” 44 Rimmuar ti lalaki a natay, a dagiti imana ken sakana ket nagalutan iti lienso, ken ti rupana ket nabalkot iti lupot. Kinuna ni Jesus kadakuada, “Ukkatenyo, ket palubosanyo.”
