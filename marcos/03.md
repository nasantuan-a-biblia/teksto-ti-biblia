Kapitulo 3
----------

### Maysa a Lalaki nga addaan iti Nalaylay nga Ima

1. Simrek manen iti sinagoga, ket adda lalaki sadiay a nalaylay ti imana.
2. Ket binuybuyada ni Jesus,[a] tapno kitaenda no paimbagenna iti Aldaw a Panaginana, tapno mapabasolda.
3. Ket kinunana iti lalaki nga addaan iti nagango nga ima, “Umayka ditoy.”
4. Ket kinunana kadakuada, “Nainkalintegan kadi iti Aldaw a Panaginana ti agaramid iti naimbag wenno agaramid iti dakes, mangispal iti biag wenno mangpapatay?” Ngem nagulimekda.
5. Ket kinitana ida iti aglawlaw buyogen ti pungtot, nagladingit gapu iti kinatangken ti pusoda, ket kinunana iti lalaki, “Iyunnatmo ti imam.” Inyunnatna, ket naisubli ti imana.
6. Rimmuar dagiti Fariseo ket dagus a nakiuman kadagiti taga Herodes maibusor kenkuana, no kasano a dadaelenda isuna.

### Maysa a Dakkel a Bunggoy ti Sumurot ken Jesus

7. Nagsubli ni Jesus a kaduana dagiti adalanna iti baybay, ket simmurot ti dakkel a bunggoy, manipud Galilea ken Judea
8. ken Jerusalem ken Idumea ken manipud iti ballasiw ti Jordan ken manipud iti aglawlaw ti Tiro ken Sidon. Idi nangngeg ti dakkel a bunggoy ti amin nga ar-aramidenna, immayda kenkuana.
9. Ket imbagana kadagiti adalanna nga adda bangka a naisagana para kenkuana gapu iti bunggoy, di la ket ta marumekda,
10. ta adu ti pinaimbagna, isu nga amin nga addaan iti sakit ti nangpilit kenkuana tapno sagidenna isuna.
11. Ket tunggal makita dagiti narugit nga espiritu, agruknoyda iti sanguananna ket ipukkawda, “Sika ti Anak ti Dios.”
12. Ket nainget a binilinna ida a saanda nga ipakaammo kenkuana.

### Dagiti Sangapulo-ket-dua nga Apostol

13. Ket simmang-at iti bantay ket inayabanna dagiti tinarigagayanna, ket immayda kenkuana.
14. Ket nangdutok iti sangapulo ket dua (a pinanagananna met nga apostol) tapno makikaduada kenkuana ket ibaonna ida a mangasaba
15. ken addaan iti autoridad a mangparuar kadagiti demonio.
16. Dinutokanna dagiti sangapulo ket dua: ni Simon (a nangitedanna iti nagan a Pedro);
17. Da Santiago nga anak ni Zebedeo ken ni Juan a kabsat ni Santiago (a nangted iti nagan a Boanerges, kayatna a sawen, Annak ti Gurruod);
18. Da Andres, Felipe, Bartolome, Mateo, Tomas, Santiago nga anak ni Alfeo, Tadeo, Simon a Naregta,[b]
19. ken Judas Iscariote, a nangliput kenkuana.

20. Kalpasanna, nagawid, ket naguummong manen ti bunggoy, isu a saanda pay ketdi a makapangan.
21. Ket idi nangngeg ti pamiliana, rimmuarda a mangtiliw kenkuana, ta ibagbagada, “Awanen ti panunotna.”

### Panagtabbaaw Maibusor iti Espiritu Santo

22. Ket dagiti eskriba a bimmaba manipud Jerusalem kunkunada, “Isu ket tinagikua ni Beelzebul,” ket “babaen ti prinsipe dagiti demonio paruarenna dagiti demonio.”
23. Inayabanna ida ket kinunana kadakuada babaen kadagiti pangngarig, “Kasano a maparuar ni Satanas ni Satanas?
24. No mabingaybingay ti maysa a pagarian a maibusor iti bagina, saan a makatakder dayta a pagarian.
25. Ket no mabingaybingay ti maysa a balay maibusor iti bagina, saanton a makatakder dayta a balay.
26. Ket no timmakder ni Satanas maibusor iti bagina ket nasinasina, saan a makatakder, no di ket agpatingga.
27. Ngem awan ti makastrek iti balay ti napigsa a tao ket samsamenna dagiti sanikuana, malaksid no igalutna nga umuna ti napigsa a tao. Kalpasanna, pudno a mabalin a samsam ti balayna.

28. “Pudno, kunak kadakayo, mapakawanto ti amin a basol kadagiti annak ti tao, ken aniaman a panagtabbaaw nga iyebkasda,
29. ngem ti asinoman a mangtabbaaw iti Espiritu Santo ket saan a pulos a mapakawan, no di ket nakabasol iti agnanayon a basol”—
30. ta isuda idi a kunkunana, “Adda narugit nga espirituna.”

### Ina ken Kakabsat ni Jesus

31. Ket immay ti inana ken dagiti kakabsatna, ket idi nagtakderda iti ruar, nangibaonda kenkuana ket inayaban.
32. Nakatugaw ti bunggoy iti aglawlawna, ket kinunada kenkuana, “Ti inam ken dagiti kakabsatmo[c] addada iti ruar, a mangsapsapul kenka.”
33. Insungbatna kadakuada, “Siasino ti inak ken dagiti kakabsatko?”
34. Ket kitkitaenna dagiti nagtugaw iti aglawlawna, kinunana, “Adtoy ni nanangko ken dagiti kakabsatko!
35. Ta siasinoman nga agaramid iti pagayatan ti Dios, isu ti kabsatko ken inak.”

Dagiti footnote
Marcos 3:2 Griego *kenkuana*
Marcos 3:18 Griego *kananaios*, kayatna a sawen *naregta*
Marcos 3:32 Dagiti dadduma pay a manuskrito inayon *ken dagiti kakabsatmo a babbai*