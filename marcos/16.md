Kapitulo 16
-----------

### Ti Panagungar

1. Idi nalpasen ti Aldaw a Panaginana, gimmatang da Maria Magdalena, Maria nga ina ni Santiago ken Salome kadagiti rekado, tapno mapanda pulotan.
2. Ket iti nasapa unay iti umuna nga aldaw ti lawas, idi sumingising ti init, napanda iti tanem.
3. Ket agsasaoda idi iti maysa ken maysa, “Siasino ti mangyadayo iti bato para kadatayo manipud iti pagserkan ti tanem?”
4. Ket timmangadda, nakitada a naisubli ti bato—dakkel unay.
5. Ket idi simrekda iti tanem, nakitada ti maysa nga agtutubo a lalaki a nakatugaw iti makannawan, a nakasuot iti puraw a bado, ket nagbutengda.
6. Ket kinunana kadakuada, “Dikay agbuteng. Sapsapulem ni Jesus a taga Nazaret, a nailansa iti krus. Isu ket nagungar; awan isuna ditoy. Kitaem ti lugar a nangikabilanda kenkuana.
7. Ngem inkayo, ibagayo kadagiti adalanna ken ni Pedro nga umun-una kadakayo idiay Galilea. Sadiay a makitayonto isuna, kas iti imbagana kadakayo.”
8. Ket rimmuarda ket nagtalawda manipud iti tanem, ta ti panagpigerger ken panagsiddaaw ti nangtiliw kadakuada, ket awan ti imbagada iti asinoman, ta mabutengda.

[Ti sumagmamano kadagiti immuna a manuskrito ket saan a mangiraman iti 16:9–20.][a].

### Nagparang ni Jesus ken Maria Magdalena

9. [[Ita idi bimmangon a nasapa iti umuna nga aldaw ti lawas, nagparang nga umuna ken Maria Magdalena, a nangparuar kenkuana iti pito a demonio.
10. Napan imbagana kadagiti nakikadua kenkuana, bayat nga agladladingit ken agsangsangitda.
11. Ngem idi nadamagda a sibibiag isuna ket nakitana, saanda a patien.

### Nagparang ni Jesus iti Dua nga Adalan

12. Kalpasan dagitoy a banag nagparang iti sabali a langa iti dua kadakuada, bayat a magmagnada iti away.
13. Nagsublida ket imbagada kadagiti dadduma, ngem saanda ida a namati.

### Ti Dakkel a Komision

14. Kalpasanna nagparang a mismo kadagiti sangapulo ket maysa bayat nga agtaktakderda iti lamisaan, ket binabalawna ida gapu iti di panamati ken kinatangken ti pusoda, agsipud ta saanda a namati kadagidiay nakakita kenkuana kalpasan ti panagungarna.
15. Kinunana kadakuada, “Inkayo iti intero a lubong ket iwaragawagyo ti naimbag a damag iti intero a sangaparsuaan.
16. Siasinoman a mamati ken mabautisaran maisalakanto, ngem siasinoman a saan a mamati makondenanto.
17. Ket dagitoy a pagilasinan ti kumuyogto kadagidiay mamati: iti naganko paruarendanto dagiti demonio; agsaodanto kadagiti baro a pagsasao;
18. mangpidutdanto kadagiti uleg babaen kadagiti imada; ket no uminumda iti aniaman a makapapatay a sabidong, saanto a dangran ida; iparabawdanto dagiti imada kadagiti masakit, ket umimbagdanto.”

19. Iti kasta, ni Apo Jesus, kalpasan a nakisarita kadakuada, naipangato idiay langit ket nagtugaw iti makannawan ti Dios.
20. Ket rimmuarda ket nangasabada iti sadinoman, bayat a nakipagtrabaho ti Apo kadakuada ken pinatalgedanna ti mensahe babaen kadagiti naikuyog a pagilasinan.]]

Dagiti footnote
Marcos 16:9 Dadduma a manuskrito ti mangileppas iti libro iti 16:8; dagiti dadduma iramanna dagiti bersikulo 9–20 a dagus kalpasan ti bersikulo 8. Di kumurang a maysa a manuskrito ti mangikabil iti kanayonan a material kalpasan ti bersikulo 14; dadduma a manuskrito iramanna kalpasan ti bersikulo 8 dagiti sumaganad: Ngem impadamagda iti apagbiit ken Pedro ken kadagidiay kaduana amin a naibaga kadakuada. Ket kalpasan daytoy, ni Jesus a mismo imbaonna babaen kadakuada, manipud daya agingga iti laud, ti sagrado ken di agrupsa a pannakaiwaragawag ti agnanayon a pannakaisalakan. Kalpasanna, agtultuloy dagitoy a manuskrito kadagiti bersikulo 9–20