Kapitulo 2
----------

### Ti Basol ti Pannakaidumduma

1. Kakabsatko,[a] saanyo nga idumduma bayat nga iggemyo ti pammati ken Apotayo a Jesu-Cristo, ti Apo ti dayag.
2. Ta no sumrek iti gimongyo ti maysa a lalaki a nakasuot iti balitok a singsing ken napintas a kawes, ket sumrek met ti maysa a napanglaw a nakasuot iti nalamuyot a kawes,
3. ket no asikasuem daydiay nakasuot iti nasayaat a kawes ket kunaem, “Agtugawka ditoy uneg maysa a nasayaat a lugar,” bayat nga ibagbagayo iti napanglaw a tao, “Agtakderkayo sadiay,” wenno, “Agtugawkayo iti saksakak,”
4. saan kadi ngarud a nangaramidkayo iti panaglalasin iti nagbaetanyo ken nagbalinkayo nga ukom nga addaan iti dakes a pampanunot?
5. Dumngegkayo, dungdungnguek a kakabsatko, saan kadi a pinili ti Dios dagiti napanglaw iti lubong nga agbalin a nabaknang iti pammati ken agtawid iti pagarian, nga inkarina kadagiti mangay-ayat kenkuana?
6. Ngem pinabainam ti napanglaw a tao. Saan kadi a dagiti nabaknang ti mangirurumen kadakayo, ken dagiti mangguyguyod kadakayo iti korte?
7. Saan kadi nga isuda ti mangtabbaaw iti nadayaw a nagan a naawagankayo?

8. No talaga a tungpalem ti naarian a linteg sigun iti Kasuratan, “Ayatem ti padam a tao a kas iti bagim,” nasayaat ti ar-aramidem.
9. Ngem no mangidumdumakayo, agar-aramidkayo iti basol ket mapabasolkayo iti Linteg kas managsalungasing.
10. Ta siasinoman a mangtungpal iti intero a linteg ngem mapaay iti maysa a punto, nagbalin a nakabasol iti amin.
11. Ta ti nagkuna, “Dika makikamalala,” kinunana met, “Dika pumatay.” No saankayo a makikamalala no di ket agaramidkayo iti pammapatay, nagbalinkayo a managsalungasing iti linteg.
12. Isu nga agsao ken iti kasta agtignay a kas kadagidiay maukom iti sidong ti linteg ti wayawaya.
13. Ta awan asi ti panangukom iti awan asi. Ti asi agballigi iti panangukom.

### Natayen ti Pammati nga Awan Ar-aramid

14. Ania ti pagimbagan, kakabsatko, no adda mangibaga nga adda pammatina ngem awan ti ar-aramidna? Maisalakan kadi isuna dayta a pammati?
15. No ti maysa a kabsat a lalaki wenno kabsat a babai ket saan a nasayaat ti kawesna ken agkurang iti inaldaw a taraon,
16. ket ti maysa kadakayo kunaenna kadakuada, “Inkayo a sitatalna, bumara ken mapnokayo,” a dina ited kadakuada dagiti bambanag a kasapulan para iti bagi, ania a pagimbagan[b]. dayta kadi?
17. Kasta met a ti pammati a bukodna, no awan aramidna, natay.

18. Ngem addanto agkuna, “Addaanka iti pammati ket adda aramidko.” Ipakitam kaniak ti pammatim malaksid kadagiti aramidmo, ket ipakitakto kenka ti pammatik babaen kadagiti aramidko.
19. Mamatikayo a maymaysa ti Dios; nasayaat ti aramidem. Uray dagiti demonio mamatida —ket agpigergerda!
20. Kayatmo kadi a maipakita, sika a maag, nga awan serserbi ti pammati malaksid kadagiti aramid?
21. Saan kadi a napalinteg ni Abraham nga amatayo gapu kadagiti ar-aramid idi indatonna ni Isaac nga anakna idiay altar?
22. Makitam nga aktibo ti pammati agraman dagiti aramidna, ken ti pammati nairingpas babaen kadagiti aramidna;
23. ket natungpal ti Nasantoan a Surat a kunana, “Namati ni Abraham iti Dios, ket naibilang kenkuana kas kinalinteg”—ket naawagan a gayyem ti Dios.
24. Makitam a nalinteg ti maysa a tao babaen kadagiti aramid ken saan laeng a gapu iti pammati.
25. Ket iti isu met laeng a wagas saan kadi a napalinteg met ni Rahab a balangkantis babaen kadagiti aramid idi inawatna dagiti mensahero ket imbaonna ida iti sabali a dalan?
26. Ta no kasano a natay ti bagi malaksid iti espiritu, kasta met a natay ti pammati malaksid kadagiti aramid.

Dagiti footnote
Santiago 2:1 Wenno *kakabsat*; kasta met dagiti bersikulo 5, 14
Santiago 2:16 Wenno *benepisio*