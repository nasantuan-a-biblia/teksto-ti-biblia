Kapitulo 2
----------

Ti Tao ti Kinaawan Linteg
1 Ita maipanggep iti iyaay ni Apotayo a Jesu-Kristo ken ti panagtitipontayo kenkuana, dawatenmi kadakayo, kakabsat,[a] 2 saankayo nga alisto nga agkintayeg ti panunot wenno agbuteng, uray iti espiritu wenno naisao a sao, wenno surat kasla naggapu kadatayo, iti epekto a dimtengen ti aldaw ti Apo. 3 Awan koma ti mangallilaw kadakayo iti aniaman a pamay-an. Ta saan nga umay dayta nga aldaw, malaksid no umuna ti panagrebelde, ket maipalgak ti tao ti kinakillo[b], ti anak ti pannakadadael,[c] 4 a bumusor ken mangitan-ok iti bagina maibusor iti tunggal makunkuna a dios wenno banag a pagdaydayawan, kasta nga agtugaw iti templo ti Dios, nga iwaragawagna ti bagina nga isu ti Dios. 5 Diyo kadi malagip nga idi kaduak pay laeng kadakayo imbagak kadakayo dagitoy a banag? 6 Ket ammoyo no ania ti mangtengtengngel kenkuana ita tapno maipalgak iti panawenna. 7 Ta ti misterio ti kinakillo ket agtartrabahon. Daydiay laeng mangtengtengngel ita iti dayta ti mangaramid iti kasta agingga a mairuar iti dalan. 8 Ket kalpasanna maiparangarangto ti nakillo, a patayen ni Apo Jesus babaen ti anges ti ngiwatna ket dadaelenna babaen ti panagparang ti yaayna. 9 Ti yaay daydiay nakillo ket babaen ti aramid ni Satanas buyogen ti amin a pannakabalin ken ulbod a pagilasinan ken datdatlag, 10 ken buyogen ti amin a dakes a panangallilaw kadagidiay madadael, agsipud ta nagkedkedda a mangayat iti kinapudno ket iti kasta maisalakanda. 11 Ibaon ti Dios ida iti napigsa a panangallilaw, tapno patienda ti ulbod, 12 tapno makondenar ti amin a saan a namati iti kinapudno ngem naragsakanda iti kinakillo.

Agtakder a Natibker
13 Ngem nasken a kanayon nga agyamankami iti Dios gapu kadakayo, kakabsat nga ay-ayaten ti Apo, agsipud ta pinilikayo ti Dios kas umuna a bunga[d] a maisalakan, babaen ti pannakasantipikar babaen ti Espiritu ken panamati iti kinapudno. 14 Iti daytoy inayabannakayo babaen ti ebangheliotayo, tapno magun-odyo ti dayag ni Apotayo a Jesu-Kristo. 15 Gapuna, kakabsat, agtakderkayo a sititibker ket salimetmetanyo dagiti tradision nga insuro kadakayo, babaen man ti saomi wenno babaen iti suratmi.

16 Ita, sapay koma ta ni Apotayo a Jesu-Kristo a mismo, ken ti Dios Amatayo, a nangayat kadatayo ken nangted kadatayo iti agnanayon a liwliwa ken naimbag a namnama babaen ti parabur, 17 liwliwaenda koma dagiti pusoyo ket ipasdekda ida iti tunggal naimbag nga aramid ken sao.

Dagiti footnote
2 Tesalonica 2:1 Wenno kakabsat; kasta met dagiti bersikulo 13, 15
2 Tesalonica 2:3 Agbasol ti dadduma a manuskrito
2 Tesalonica 2:3 Griego nga anak ti pannakadadael (maysa a Hebreo nga idiom)
2 Tesalonica 2:13 Dadduma a manuskrito ti nangpili kadakayo manipud idi damo
