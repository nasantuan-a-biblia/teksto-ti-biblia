Kapitulo 3
----------

### Napalinteg ni Abraham gapu iti Pammati

1 Ania ngarud ti ibagatayo a nagun-od ni Abraham, nga amatayo a maitunos iti lasag?
2 Ta no napalinteg ni Abraham gapu kadagiti aramidna, adda pagpannakkelna, ngem saan nga iti sanguanan ti Dios.
3 Ta ania ti kuna ti Nasantoan a Surat? “Namati ni Abraham iti Dios, ket naibilang kenkuana kas kinalinteg.”
4 Ita iti agtartrabaho, ti tangdanna ket saan a maibilang a kas sagut no di ket kas maiparbeng kenkuana.
5 Ket iti daydiay saan nga agtartrabaho no di ket mamati iti daydiay mangikalintegan iti di nadiosan, ti pammatina maibilang a kinalinteg,
6 no kasano a pagsasaritaan met ni David ti bendision daydiay ibilang ti Dios ti kinalinteg a naisina kadagiti aramid:

7 “Nagasat dagidiay napakawan dagiti nakillo nga aramidda, ken naabbungotan dagiti basbasolda;
8 nabendisionan ti tao a saan nga ibilang ti Apo ti basolna.”

9 Daytoy kadi a bendision para laeng kadagiti nakugit, wenno para met kadagiti saan a nakugit? Ta kunami a ti pammati ket naibilang ken Abraham a kas kinalinteg.
10 Kasano ngarud a naibilang kenkuana? Sakbay kadi wenno kalpasan ti pannakakugitna? Saan a kalpasan dayta, no di ket sakbay a nakugit.
11 Inawatna ti pagilasinan ti pannakakugit kas selio ti kinalinteg nga adda kenkuana gapu iti pammati idi saan pay a nakugit. Ti panggep ket tapno pagbalinenna nga ama dagiti amin a mamati a di nakugit, tapno maibilang met kadakuada ti kinalinteg,
12 ken pagbalinen isuna nga ama dagiti nakugit a saan laeng a nakugit no di ket magmagna met kadagiti addang ti ti pammati nga adda ken ni amatayo nga Abraham sakbay a nakugit.

### Ti Kari a Natungpal Babaen ti Pammati

13 Ta ti kari ken Abraham ken kadagiti kaputotanna nga isu ti agtawid iti lubong ket saan a dimteng babaen ti Linteg no di ket babaen ti kinalinteg ti pammati.
14 Ta no dagiti agtungpal iti linteg ti agbalin nga agtawid, awan serserbi ti pammati ken awan serserbi ti kari.
15 Ta ti Linteg mangyeg iti pungtot, ngem no sadino nga awan ti linteg awan ti salungasing.

16 Dayta ti gapuna nga agpannuray dayta iti pammati, tapno ti kari ket agsaad iti parabur ken maigarantiya kadagiti amin a kaputotanna—saan laeng a kadagiti agtungtungpal iti linteg no di pay ket iti daydiay makibingbingay iti pammati ni Abraham, nga isu ti ama kadatayo amin,
17 kas naisurat, “Inaramidka nga ama ti adu a nasion” —iti sanguanan ti Dios a namatianna, a mangted biag kadagiti natay ken mangawag kadagiti banag nga awan.
18 Gapu iti namnama, namati isuna a maibusor iti namnama, nga agbalin nga ama ti adu a nasion, kas naibaga kenkuana, “Kasta ti annakmo.”
19 Saan a kimmapuy ti pammatina idi imbilangna ti bukodna a bagi, a kasla natay (manipud idi agarup sangagasut ti tawenna), wenno idi imbilangna ti kinalupes ti aanakan ni Sara.
20 Awan ti di panamati a nangpakullayaw kenkuana maipapan iti kari ti Dios, ngem pimmigsa ti pammatina bayat nga intedna ti dayag iti Dios,
21 naan-anay a kombinsido a kabaelan ti Dios nga aramiden ti inkarina.
22 Dayta ti makagapu a ti pammatina ket “naibilang kenkuana kas kinalinteg.”
23 Ngem ti sasao a “naibilang kenkuana” ket saan laeng a maigapu kenkuana,
24 no di ket maipaay met kadatayo. Maibilangto dayta kadatayo a mamati kenkuana a nangpagungar manipud kadagiti natay a ni Jesus nga Apotayo,
25 a naited gapu kadagiti basoltayo ken napagungar para iti pannakaipalintegtayo.
