Kapitulo 14
-----------

### Dikay Mangipaulog iti Panangukom iti Maysa ken maysa

1 No maipapan iti daydiay nakapuy ti pammatina, abrasaenyo, ngem saan nga agriri gapu iti kapanunotan.
2 Mamati ti maysa a tao a mabalin a mangan iti aniaman, idinto ta nateng laeng ti kanenna ti nakapuy.
3 Ti mangan saan koma nga umsien daydiay agkedked, ken saan koma a mangukom ti mangan, ta inawat ti Dios.
4 Siasinokayo a mangukom iti adipen ti sabali? Iti sango ti bukodna nga apo a tumakder wenno matnag. Ket maitandudo, ta kabaelan ti Apo a pagtakderan.

5 Ti maysa a tao ibilangna a nasaysayaat ti maysa nga aldaw ngem iti sabali, idinto ta ti sabali ibilangna nga agpapada ti amin nga aldaw. Rumbeng a naan-anay a kombinsido ti tunggal maysa iti bukodna a panunot.
6 Daydiay mangrambak iti aldaw, rambakanna dayta kas pammadayaw iti Apo. Daydiay mangan, mangan a kas pammadayaw iti Apo, yantangay agyaman iti Dios, idinto a daydiay agkedked, agkedked kas pammadayaw iti Apo ken agyaman iti Dios.
7 Ta awan kadatayo ti agbiag para iti bagina, ken awan kadatayo ti matay para iti bagina.
8 Ta no agbiagtayo, agbiagtayo para iti Apo, ket no mataytayo, mataytayo iti Apo. Isu ngarud, agbiagtayo man wenno mataytayo, kukuatayo ti Apo.
9 Gapu iti daytoy, natay ni Cristo ket nagbiag manen, tapno agbalin nga Apo dagiti natay ken dagiti sibibiag.

10 Apay a mangukomka iti kabsatmo? Wenno sika, apay nga umsiem ti kabsatmo? Ta agtakdertayo amin iti sango ti tugaw ti panangukom ti Dios;
11 ta naisurat,

“Iti sibibiagko, kuna ni Yahweh, tunggal tumeng agruknoyto kaniak, .
     ket ipudnonto ti tunggal dila iti Dios.”

12 Iti kasta, tunggal maysa kadatayo ket mangted iti salaysay maipapan iti bagina iti Dios.

Saanmo a Maitibkol ti Sabali
13 Ngarud, ditay koma mangukom iti maysa ken maysa, no di ket ikeddengtayo a ditay pulos mangikabil iti pakaitibkolan wenno lapped iti dalan ti kabsat.
14 Ammok ken naallukoyko ken Apo Jesus nga awan ti aniaman a narugit a mismo, no di ket narugit para iti siasinoman a mangipagarup a narugit.
15 Ta no agladingit ti kabsatmo gapu iti kankanem, saankan a magmagna iti ayat. Babaen ti kankanenyo, saanyo a dadaelen daydiay natay ni Cristo gapu kenkuana.
16 Isu a saanyo nga ipalubos a dakes ti ibilangyo a naimbag.
17 Ta ti pagarian ti Dios ket saan a banag ti pannangan ken panaginum no di ket ti kinalinteg ken talna ken rag-o iti Espiritu Santo.
18 Siasinoman nga agserbi ken Cristo ket anamongan ti Dios ken anamongan dagiti tattao.
19 Ngarud, surotentayo ti mangted iti talna ken mangpabileg iti tunggal maysa.

20 Diyo dadaelen ti aramid ti Dios gapu iti taraon. Pudno a nadalus ti amin, ngem di umiso no ti asinoman ti mangpatibkol iti sabali babaen ti kankanenna.
21 Nasayaat no saan a mangan iti karne wenno uminum iti arak wenno agaramid iti aniaman a pakaitibkolan ti kabsatmo.
22 Ti pammati nga adda kenka, pagtalinaedem iti nagbaetan ti bagim ken ti Dios. Nagasat daydiay awan rasonna a mangukom iti bagina gapu iti anamongna.
23 Ngem ti siasinoman nga agduadua ket makondenar no mangan, agsipud ta ti pannangan ket saan a nagtaud iti pammati. Ta ti aniaman a saan nga agtaud iti pammati ket basol.
