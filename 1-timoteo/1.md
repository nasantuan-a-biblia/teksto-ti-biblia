Umuna a Surat ni Pablo kenni Timoteo
====================================

Kapitulo 1
----------

### Kablaaw

1. Ni Pablo, apostol ni Cristo Jesus babaen ti bilin ti Dios a Mangisalakan kadatayo ken ni Cristo Jesus a namnamatayo.

2. Ken ni Timoteo, ti pudno nga anakko iti pammati.

Parabur, asi, ken talna manipud iti Dios Ama ken ni Cristo Jesus nga Apotayo.

### Pakdaar Maibusor Kadagiti Ulbod a Mannursuro

3. Kas indagadagko kadakayo idi mapanak idiay Macedonia, agtalinaedkayo idiay Efeso tapno bilinyo ti sumagmamano a tattao a dida mangisuro iti aniaman a naiduma a doktrina,
4. wenno mangidedikar iti bagbagida kadagiti sarsarita ken awan patinggana a kapuonan, a mangitantandudo kadagiti pattapatta imbes a ti kinamayordomo[a]. manipud iti Dios nga aggapu iti pammati.
5. Ti panggep ti darummi ket ayat nga agtaud iti nasin-aw a puso ken naimbag a konsiensia ken napudno a pammati.
6. Ti sumagmamano a tattao, babaen ti panangsiasida kadagitoy, nagallaallada iti awan mamaayna a panagsasarita,
7. a tarigagayanda ti agbalin a mannursuro iti Linteg, a dida maawatan uray no ania ti ibagbagada wenno dagiti banag a maipanggepda a sitatalged a panangipapilit.

8. Ita ammotayo a nasayaat ti linteg, no ti maysa usarenna a siuumiso,
9. maawatantayo daytoy, a ti linteg ket saan a naikeddeng para kadagiti nalinteg no di ket para kadagiti nakillo ken nasukir, para kadagiti di nadiosan ken managbasol, para kadagiti saan a nasantoan ken narugit, para dagidiay mangsapsaplit kadagiti amma ken innada, gapu kadagiti mammapatay,
10. dagiti seksual nga imoral, lallaki nga agar-aramid iti homoseksualidad, mangadipen,[b] ulbod, ulbod a managsapata, ken aniaman a maikontra iti nasayaat[c] a doktrina,
11. maitunos iti ebanghelio ti dayag ti nabendisionan a Dios a naitalek kaniak.

### Immay ni Cristo Jesus tapno Mangisalakan Kadagiti Managbasol

12. Agyamanak iti nangted kaniak iti pigsa, ni Kristo Jesus nga Apotayo, agsipud ta inkeddengnak a matalek, a dinutokannak nga agserbi kenkuana,
13. nupay sigud maysaak a managtabbaaw, manangidadanes, ken natangsit a bumusbusor. Ngem immawatak iti asi agsipud ta nagtignayak a di makaammo iti di panamati,
14. ket ti parabur ti Apotayo naglapunos para kaniak iti pammati ken ayat nga adda ken Kristo Jesus.
15. Mapagtalkan ken maikari a naan-anay a maawat ti pagsasao nga immay ni Cristo Jesus ditoy lubong tapno isalakanna dagiti managbasol, a siak ti kangrunaan kadakuada.
16. Ngem inawatko ti asi gapu iti daytoy a rason, tapno babaen kaniak, kas kangrunaan, maipakita ni Jesu-Kristo ti naan-anay nga anusna kas pagwadan kadagiti mamati kenkuana para iti biag nga agnanayon.
17. Iti Ari dagiti panawen, imortal, di makita, kakaisuna a Dios, ti dayaw ken dayag ket agnanayon nga agnanayon.[d] Amen.

18. Daytoy a bilin italekko kenka, Timoteo, anakko, maitunos kadagiti padto nga immun-una a naibaga maipapan kenka, tapno babaen kadagitoy mairubbuatmo ti naimbag a gubat,
19. nga addaan iti pammati ken naimbag a konsiensia. Babaen ti panangilaksid iti daytoy, dadduma ti nangdadael iti barko ti pammatida,
20. a karaman kadakuada da Himeneo ken Alejandro, nga inyawatko ken Satanas tapno masursuroda ti saan nga agtabbaaw.

Dagiti footnote
1 Timoteo 1:4 Wenno nasayaat nga urnos
1 Timoteo 1:10 Kayatna a sawen, dagidiay mangtiliw iti maysa a tao tapno mailakoda iti pannakaadipen
1 Timoteo 1:10 Wenno nasalun-at
1 Timoteo 1:17 Griego agingga iti panawen ti panawen
