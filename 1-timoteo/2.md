Kapitulo 2
----------

### Ikararagan ti Amin a Tattao

1. Umuna ngarud, idagadagko a maaramid koma dagiti araraw, kararag, panangibabaet, ken panagyaman maipaay iti amin a tattao,
2. para kadagiti ari ken amin nga adda iti nangato a saad, tapno agbiagtayo a natalna ken naulimek, nadiosan ken nadayaw iti tunggal maysa wagas.
3. Nasayaat daytoy, ken makaay-ayo iti imatang ti Dios a Mangisalakan kadatayo,
4. a kayatna a maisalakan ti amin a tattao ken maammuanda ti kinapudno.
5. Ta maymaysa ti Dios, ken maymaysa ti mangibabaet iti nagbaetan ti Dios ken dagiti tattao, ti tao[a] Kristo Jesus,
6. a nangited iti bagina kas subbot maipaay iti amin, nga isu ti pammaneknek a naited iti umiso a tiempo.
7. Gapu iti daytoy, nadutokanak kas manangaskasaba ken apostol (pudno ti ibagbagak, saanak nga agulbod), mannursuro kadagiti Hentil iti pammati ken kinapudno.

8. Tarigagayak ngarud nga iti tunggal lugar agkararag dagiti tattao, nga intag-ayda dagiti nasantoan nga ima nga awan ti pungtot wenno panagriri;
9. kasta met a dagiti babbai arkosanda ti bagbagida iti nadayaw a kawes, buyogen ti kinaemma ken panagteppel, saan nga iti natiritir a buok ken balitok wenno perlas wenno nangina a kawes,
10. no di ket iti maitutop kadagiti babbai nga agkunkuna a nadiosan—buyogen kadagiti naimbag nga aramid.
11. Agsursuro koma ti babai a siuulimek buyogen ti amin a panagpasakup.
12. Diak ipalubos ti maysa a babai a mangisuro wenno mangipakat iti turay iti maysa a lalaki; imbes ketdi, masapul nga agtalinaed nga agulimek.
13. Ta immuna a nabukel ni Adan, sa ni Eva;
14. ket saan a naallilaw ni Adan, no di ket naallilaw ti babai ket nagbalin a managlabsing.
15. Kaskasdi maisalakanto babaen ti panagpasngay—no agtultuloyda iti pammati ken ayat ken kinasanto, buyogen ti panagteppel.

Dagiti footnote
1 Timoteo 2:5 ipatarus dagiti tattao ken tao ti isu met laeng a Griego a sao a naipatarus a tattao iti bersikulo 1 ken 4
