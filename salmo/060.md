Salmo 60
--------

### Idungparna Dagiti Kabusortayo

### Iti choirmaster: segun ken ni Shushan Edut. Maysa a Miktam[a] ni David; para iti instruksion; idi nakiranget kadagiti Aram-naharaim ken iti Aram-zoba, ken idi ni Joab iti panagsublina kinabilna ti sangapulo ket dua a ribu nga Edom iti Tanap ti Asin.

1. O Dios, inlaksidnakami, dinadaelmo dagiti depensami;
   nakapungtotka; ay, isublinakami.
2. Pinagkintayegmo ti daga; pinigismo dayta;
   tarimaanem dagiti naburakna, ta agtayyek dayta.
3. Pinagkitam dagiti tattaom kadagiti narigat a banag;
   intedmo kadakami ti arak nga inumen a nangpakigtot kadakami.

4. Nangipasdekka iti bandera para kadagidiay agbuteng kenka, tapno agtalawda iti dayta manipud iti pana.[b] Sela
5. Tapno maisalakan dagiti ay-ayatem, itedmo ti pannakaisalakan babaen ti makannawan nga imam ket sungbatannakami!

6. Nagsao ti Dios iti kinasantona:[c]
   “Buyogen ti ragsak bingayekto ti Siquem
   ket bingayenda ti Tanap ti Succot.
7. Kukuak ti Galaad; Kukuak ni Manases;
   Ni Efraim ti kallugongko;
   Ti Juda ti setrok.
8. Ti Moab ti paglabaak;
   iti Edom ipuruakko ti sapatosko;
   iti rabaw ti Filistea ipukkawko a sibaballigi.”[d]

9. Siasino ti mangiyeg kaniak iti nasarikedkedan a siudad?
   Siasino ti mangiturong kaniak idiay Edom?
10. Saan kadi nga inlaksidnakami, O Dios?
    Saanka a rummuar, O Dios, a kadua dagiti buyotmi.
11. Ay, ikkannakami iti tulong a maibusor iti kabusor, ta awan mamaayna ti pannakaisalakan ti tao!
12. Iti Dios aramidentayo a situtured;
    isu ti mangyaplag kadagiti kabusortayo.

Dagiti footnote
Salmo 60:1 Nalabit a musikal wenno liturhiko a termino
Salmo 60:4 Wenno *tapno maiparang gapu iti kinapudno*
Salmo 60:6 Wenno *santuario*
Salmo 60:8 Rebokalisasion (idiligyo ti Salmo 108:10); Masoretic Text *iti rabawko, O Filistea, agpukkawka a sibaballigi*