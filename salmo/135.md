Salmo 135
---------

### Agnanayon ti Naganmo, O Apo

1. Idaydayawyo ti Apo!
   Idaydayawyo ti nagan ti Apo, idaydayawyo, dakayo nga adipen ti Apo,
2. nga agtaktakder iti balay ti Apo, kadagiti paraangan ti balay ti Diostayo!
3. Idaydayawyo ti Apo, ta naimbag ti Apo;
   agkanta iti naganna, ta makaay-ayo dayta![a]
4. Ta pinili ti Apo ni Jacob para iti bagina, ti Israel kas kukuana.

5. Ta ammok a naindaklan ti Apo, ken ti Apotayo ket nangatngato ngem iti amin a didiosen.
6. Aniaman a pagayatan ti Apo, aramidenna, idiay langit ken ditoy daga, kadagiti baybay ken amin a kaadalem.
7. Isu ti mangpatakder kadagiti ulep iti ungto ti daga, a mangaramid kadagiti kimat para iti tudo
   ket iruarna ti angin manipud kadagiti pagidulinanna.

8. Isu ti nangpapatay kadagiti inauna nga annak ti Egipto, agpadpada iti tao ken animal;
9. nga iti tengngam, O Egipto, nangipatulod kadagiti pagilasinan ken datdatlag
   maibusor ken Faraon ken amin nga adipenna;
10. a nangkabil iti adu a nasion
    ket pinapatayda dagiti mannakabalin nga ari,
11. ni Sihon, nga ari dagiti Amoreo, ken Og, nga ari ti Basan, ken amin a pagarian ti Canaan,
12. ket intedna ti dagada kas tawid, maysa a tawid iti ilina nga Israel.

13. Ti naganmo, O Apo, agtalinaed iti agnanayon, ti kinalatakmo,[b] O Apo, iti amin a panawen.
14. Ta linteg ti Apo dagiti tattaona
    ken kaasianna dagiti adipenna.

15. Dagiti idolo dagiti nasion ket pirak ken balitok, aramid dagiti ima ti tao.
16. Adda ngiwatda, ngem saanda nga agsao;
    addaanda kadagiti mata, ngem saanda a makakita;
17. adda lapayagda, ngem saanda a dumngeg, ken awan ti anges iti ngiwatda.
18. Dagidiay mangaramid kadakuada nga agbalin a kas kadakuada, kasta met ti amin nga agtalek kadakuada.

19. O balay ti Israel, bendisionam ti Apo!
    O balay ni Aaron, bendisionam ti Apo!
20. O balay ni Levi, bendisionam ti Apo!
    Dakayo nga agbuteng iti Apo, bendisionanyo ti Apo!
21. Madaydayaw koma ti Apo manipud Sion, daydiay agnanaed idiay Jerusalem!
    Idaydayawyo ti Apo!

Dagiti footnote
Salmo 135:3 Wenno *ta napintas*
Salmo 135:13 Wenno *laglagip*