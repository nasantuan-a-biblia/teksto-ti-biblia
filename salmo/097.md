Salmo 97
--------

### Agturay ti Apo

1. Agturay ti Apo, agrag-o koma ti daga;
   agrag-o koma dagiti adu a daga iti kosta!
2. Adda dagiti ulep ken napuskol a sipnget iti aglawlawna;
   ti kinalinteg ken kinahustisia ti pundasion ti tronona.
3. Mapan ti apuy iti sanguananna
   ket puoranna dagiti kabusorna iti intero nga aglawlaw.
4. Dagiti kimatna ti mangsilnag iti lubong;
   makita ken agpigerger ti daga.
5. Marunaw dagiti bantay a kasla was iti sanguanan ti Apo, iti sangoanan ti Apo ti amin a daga.

6. Iwaragawag dagiti langit ti kinalintegna, ket makita dagiti amin a tattao ti dayagna.
7. Maibabain ti amin nga agdaydayaw kadagiti ladawan, nga agpasindayagda kadagiti awan serserbina nga idolo;
   agdayawkayo kenkuana, dakayo amin a didiosen!

8. Dumngeg ken maragsakan ti Sion, ket agrag-o dagiti annak a babbai ti Juda, gapu kadagiti panangukommo, O Apo.
9. Ta sika, O Apo, addaka a kangatoan iti intero a daga;
   naitan-okkayo nga adayo a nangatngato ngem iti amin a didiosen.

10. O dakayo nga agayat iti Apo, guraenyo ti dakes!
    Italimengna ti biag dagiti sasantona;
    isalakanna ida manipud iti ima dagiti nadangkes.
11. Naimula[a] ti lawag para kadagiti nalinteg, ken rag-o para kadagiti nalinteg ti pusoda.
12. Agrag-okayo iti Apo, O dakayo a nalinteg, ket agyamankayo iti nasantoan a naganna!

Dagiti footnote
Salmo 97:11 Kaaduan a Hebreo a manuskrito; maysa a Hebreo a manuskrito, Septuagint, Syriac, Jerome *Agraniag ti lawag*