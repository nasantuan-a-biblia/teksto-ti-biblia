Salmo 99
--------

### Nasantuan ti Apo a Diostayo

1. Agturay ti Apo; agpigerger koma dagiti tattao!
   Agtugtugaw a nakatrono kadagiti kerubin; agkintayeg koma ti daga!
2. Naindaklan ti Apo idiay Sion;
   naitan-ok isuna kadagiti amin nga ili.
3. Idaydayawda koma ti naindaklan ken nakaam-amak a naganmo!
   Nasantuan isuna!
4. Ti Ari iti pannakabalinna ay-ayatenna ti hustisia.[a]
   Naipasdekmo ti kinapatas;
   inaramidmo ti hustisia     ken kinalinteg ken Jacob.
5. Itan-okyo ti Apo a Diostayo;
   agdayaw iti tugaw ti sakana!
   Nasantuan isuna!

6. Karaman da Moises ken Aaron kadagiti papadina, karaman met ni Samuel kadagiti nangawag iti naganna.
   Immawagda iti Apo, ket sinungbatanna ida.
7. Iti adigi ti ulep nagsao kadakuada;     tinaginayonda dagiti pammaneknekna
   ken ti alagaden nga intedna kadakuada.

8. O Apo a Diosmi, simmungbatka kadakuada;
   maysaka idi a manangpakawan a Dios kadakuada, ngem maysaka a manangibales kadagiti dakes nga aramidda.
9. Itan-okyo ti Apo a Diostayo, ket agdayawkayo iti nasantoan a bantayna;
   ta nasantuan ti Apo a Diostayo!

Dagiti footnote
Salmo 99:4 Wenno *Ti bileg ti Ari pagay-ayatna ti hustisia*