Salmo 141
---------

### Ikkam ti Lapayag iti Timekko

### Maysa a Salmo ni David.

1. O Apo, umaw-awagak kenka; agdardaraskayo kaniak!
   Ipangagmo ti timekko no umawagak kenka!
2. Maibilang koma ti kararagko kas insenso iti sanguanam, ken ti panangitag-ay dagiti imak kas daton iti rabii!

3. Mangikabilka iti guardia, O Apo, iti ngiwatko;
   bantayan ti ridaw dagiti bibigko!
4. Dimo ipalubos nga agannayas ti pusok iti aniaman a dakes, tapno makumikom kadagiti dakes nga aramid
   makikadua kadagiti tattao nga agar-aramid iti kinadakes, ket diak koma mangan kadagiti naimas a taraonda!

5. Kabilennak koma ti nalinteg a tao—maysa dayta a kinamanangngaasi;
   tubngarennak koma—lana dayta para iti ulok;
   saan koma nga agkedked ti ulok iti dayta.
   Kaskasdi a ti kararagko ket agtultuloy a maibusor kadagiti dakes nga aramidda.
6. Inton maipuruak dagiti ukomda iti rabaw ti bakras,[a] mangngegdanto dagiti sasaok, ta makaay-ayoda.
7. Kas no ti maysa arado ken burakenna ti daga, kasta met a maiwaras dagiti tulangtayo iti ngiwat ti Sheol.[b]

8. Ngem dagiti matak addada kenka, O Dios, Apok;
   kenka sapsapulek ti pagkamangan; baybay-annak a saan nga awanan depensa![c]
9. Italimengnak iti silo nga inkabilda kaniak
   ken manipud kadagiti silo dagiti managdakdakes!
10. Matnag koma dagiti nadangkes kadagiti bukodda nga iket, bayat a lumabasak a sitatalged.

Dagiti footnote
Salmo 141:6 Wenno *No matnag dagiti ukomda kadagiti ima ti Bato*
Salmo 141:7 Saan a masigurado ti kaipapanan ti Hebreo iti bersikulo 6, 7
Salmo 141:8 Hebreo *pagkamangan; saanmo nga ibukbok ti biagko!*