Salmo 111
---------

### Dakkel Dagiti Ar-aramid ti Apo

1. [a] Idaydayawyo ti Apo!
   Agyamanakto iti Apo iti amin a pusok, iti pannakikadua kadagiti nalinteg, iti gimong.
2. Dakkel dagiti aramid ti Apo, nga adalen dagiti amin a maragsakan kadagitoy.
3. Napno iti kinadayag ken kinatan-ok ti aramidna, ket ti kinalintegna agtalinaed iti agnanayon.
4. Pinaglaglagipna dagiti nakaskasdaaw nga aramidna;
   naparabur ken manangngaasi ti Apo.
5. Mangipaay iti taraon kadagiti agbuteng kenkuana;
   laglagipenna ti tulagna iti agnanayon.
6. Impakitana kadagiti tattaona ti pannakabalin dagiti aramidna, iti panangtedna kadakuada iti tawid dagiti nasion.
7. Napudno ken nalinteg dagiti aramid dagiti imana;
   mapagtalkan amin dagiti bilinna;
8. naipasdekda iti agnanayon ken awan inggana, tapno matungpalda buyogen ti kinamatalek ken kinalinteg.
9. Nangibaon iti pannubbot kadagiti tattaona;
   imbilinna ti tulagna iti agnanayon.
   Nasantuan ken nakaam-amak ti naganna!
10. Ti panagbuteng iti Apo isu ti pangrugian ti sirib;
    amin dagidiay mangal-alagad iti dayta ket addaan iti nasayaat a pannakaawat.
    Agnanayon ti panagdayawna!

Dagiti footnote
Salmo 111:1 Daytoy a salmo ket maysa nga akrostiko a daniw, tunggal linia ket mangrugi kadagiti agsasaruno a letra ti Hebreo nga alpabeto