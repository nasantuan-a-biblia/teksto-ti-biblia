Salmo 34
--------

### Ramanam ken Kitaem A Naimbag ti Apo

### [a] Ni David, idi binaliwanna ti kababalinna iti sanguanan ni Abimelec, isu a pinapanawna, ket pimmanaw.

1. Benditokto ti Apo iti amin a tiempo;
   ti panangidayawna kanayonto nga adda iti ngiwatko.
2. Ipagpannakkel ti kararuak iti Apo;
   dumngeg koma dagiti napakumbaba ket agragsakda.
3. O, itan-okyo ti Apo a kaduak, ket sangsangkamaysatayo nga itan-ok ti naganna!

4. Sinapulko ti Apo, ket simmungbat kaniak
   ket inispalnak kadagiti amin a panagbutengak.
5. Naraniag dagidiay kumitkita kenkuana, ket saanto a pulos a mabain dagiti rupada.
6. Nagsangit daytoy napanglaw, ket dimngeg kenkuana ti Apo
   ket insalakanna manipud iti amin a rigatna.
7. Agkampo ti anghel ti Apo
   iti aglawlaw dagidiay agbuteng kenkuana, ken ispalenna ida.

8. Ay, ramanan ket kitaem a naimbag ti Apo!
   Nagasat ti tao nga agkamang kenkuana!
9. O, agbutengkayo iti Apo, dakayo a sasantona, ta awan ti pagkurangan dagidiay agbuteng kenkuana!
10. Agsagsagaba dagiti urbon a leon iti kinakirang ken bisin;
    ngem dagiti agsapsapul iti Apo awan ti kurangda a naimbag.

11. Umaykayo, O annak, dumngegkayo kaniak;
    Isurokanto ti panagbuteng iti Apo.
12. Ania ti tao nga agtarigagay iti biag
    ket ayatenna ti adu nga aldaw, tapno makitana ti naimbag?
13. Italimengmo ti dilam iti dakes
    ken dagiti bibigmo manipud iti panagsao iti panangallilaw.
14. Tallikudanyo ti dakes ket aramidenyo ti naimbag;
    sapulem ti talna ket surotem dayta.

15. Dagiti mata ti Apo ket agturong kadagiti nalinteg
    ken dagiti lapayagna nga agturong iti ikkisda.
16. Maibusor ti rupa ti Apo kadagiti agar-aramid iti dakes, tapno ikkatenna ti lagip kadakuada manipud iti daga.
17. No agpatulong dagiti nalinteg, dumngeg ti Apo
    ket ispalenna ida manipud iti amin a rigatda.
18. Asideg ti Apo kadagiti nadunor ti pusona
    ken isalakanna dagiti nadunor iti espiritu.

19. Adu dagiti rigat dagiti nalinteg, ngem ispalen ti Apo manipud kadagitoy amin.
20. Saluadanna amin a tultulangna;
    awan uray maysa kadakuada ti naburak.
21. Ti rigat papatayennanto dagiti nadangkes, ket makondenanto dagidiay manggurgura iti nalinteg.
22. Subboten ti Apo ti biag dagiti adipenna;
    awanto ti makondenar kadagidiay agkamang kenkuana.

Dagiti footnote
Salmo 34:1 Daytoy a salmo ket maysa nga akrostiko a daniw, a tunggal bersikulo ket mangrugi kadagiti agsasaruno a letra ti Hebreo nga alpabeto