Salmo 3
-------

### Isalakannak, O Diosko

### Maysa a Salmo ni David, idi nagtalaw ken Absalom nga anakna.

1. O Apo, anian a kaadu dagiti kabusorko!
   Adu ti tumaktakder a bumusor kaniak;
2. adu ti agkunkuna maipapan iti kararuak, “Awan ti pannakaisalakan kenkuana iti Dios.” Selah[a]

3. Ngem sika, O Apo, maysaka a kalasag iti aglawlawko, ti dayagko, ken mangitag-ay iti ulok.
4. Nagpukkawak iti napigsa iti Apo, ket simmungbat kaniak manipud iti nasantoan a turodna. Selah

5. Nagiddaak ket naturogak;
   Nariingak manen, ta sinuportarannak ti Apo.
6. Diakto mabuteng iti adu a rinibu a tattao
   a nangikabil iti bagbagida a maibusor kaniak iti amin nga aglawlaw.

7. Tumakderka, O Apo!
   Isalakannak, O Diosko!
   Ta kabilem ti pingping dagiti amin a kabusorko;
   burakem dagiti ngipen dagiti nadangkes.

8. Ti pannakaisalakan kukua ti Apo;
   ti bendisionmo adda koma kadagiti tattaom! Selah

Dagiti footnote
Salmo 3:2 Saan a masigurado ti kaipapanan ti Hebreo a sao a *Selah*, a masansan a naaramat kadagiti Salmo. Mabalin a musikal wenno liturhikal a direksion