Salmo 110
---------

### Agtugawka iti Kannawan nga Imak

### Maysa a Salmo ni David.

1. Kuna ti Apo iti Apok:
   “Agtugawka iti makannawanko, agingga nga aramidek dagiti kabusormo a pagbatayan ti sakam.”

2. Mangibaon ti Apo manipud Sion
   ti nabileg a setrom.
   Agturayka iti tengnga dagiti kabusormo!
3. Siwayawaya nga idaton dagiti tattaom ti bagbagida
   iti aldaw ti pannakabalinmo,[a] kadagiti nasantuan a kawes;[b]
   manipud iti aanakan ti agsapa, kukuamto ti linnaaw ti kinaagtutubom.[c]
4. Nagsapata ti Apo
   ket saannanto a baliwan ti panunotna, “Padika iti agnanayon
   kalpasan ti urnos ni Melquisedec.”

5. Adda ti Apo iti makannawanmo;
   burakennanto dagiti ari iti aldaw ti pungtotna.
6. Ipatungpalnanto ti panangukom kadagiti nasion, a punnuenna ida kadagiti bangkay;
   burakennanto dagiti panguluen[d].
   iti rabaw ti nalawa a daga.
7. Uminumto iti waig iti dalan;
   ngarud itag-aynanto ti ulona.

Dagiti footnote
Salmo 110:3 Wenno *iti aldaw nga idauluam dagiti puersam*
Salmo 110:3 Masoretiko a Teksto; sumagmamano a Hebreo a manuskrito ken ni Jerome *iti nasantuan a bantay*
Salmo 110:3 Saan a masigurado ti kaipapanan ti Hebreo
Salmo 110:6 Wenno *ti ulo*