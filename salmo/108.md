Salmo 108
---------

### Iti Dios Aramidentayo a Situtured

### Maysa a Kanta. Maysa a Salmo ni David.

1. Natibker ti pusok, O Dios!
   Agkantaak ken agaramidak iti melodia iti amin a kinataok![a]
2. Agriingkayo, O arpa ken lira!
   Riingekto ti parbangon!
3. Agyamanakto kenka, O Apo, kadagiti tattao;
   Kantaekto dagiti pammadayaw kenka iti tengnga dagiti nasion.
4. Ta ti natibker nga ayatyo naindaklan ngem dagiti langit;
   dumanon ti kinamatalekmo agingga kadagiti ulep.

5. Maitan-okka, O Dios, iti ngatuen dagiti langit!
   Ti dayagmo adda koma iti intero a daga!
6. Tapno maisalakan dagiti ay-ayatem, itedmo ti pannakaisalakan babaen ti makannawan nga imam ket sungbatannak!

7. Inkari ti Dios iti kinasantona:[b]
   “Buyogen ti ragsak bingayekto ti Siquem
   ket bingayenda ti Tanap ti Succot.
8. Kukuak ti Galaad; Kukuak ni Manases;
   Efraim ti kallugongko, ti Juda ti setrok.
9. Ti Moab ti labaak;
   iti Edom ipuruakko ti sapatosko;
   iti rabaw ti Filistea ipukkawko a sibaballigi.”

10. Siasino ti mangiyeg kaniak iti nasarikedkedan a siudad?
    Siasino ti mangiturong kaniak idiay Edom?
11. Saan kadi nga inlaksidnakami, O Dios?
    Saanka a rummuar, O Dios, a kaduami dagiti buyotmi.
12. Oh ikkannakami iti tulong a maibusor iti kabusor, ta awan mamaayna ti pannakaisalakan ti tao!
13. Iti Dios aramidentayo a situtured;
    isu ti mangyaplag kadagiti kabusortayo.

Dagiti footnote
Salmo 108:1 Hebreo *buyogen ti dayagko*
Salmo 108:7 Wenno *santuario*