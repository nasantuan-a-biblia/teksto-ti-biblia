Kapitulo 11
-----------

1. Ti ulbod a timbangan ket makarimon iti Apo, ngem ti nalinteg a timbang isu ti pakaragsakanna.
2. No dumteng ti kinatangsit, umay met ti pannakaibabain, ngem iti napakumbaba adda ti sirib.
3. Ti kinatarnaw dagiti nalinteg ti mangiwanwan kadakuada, ngem ti kinakillo dagiti manangallilaw dadaelenna ida.
4. Saan a makagunggona ti kinabaknang iti aldaw ti pungtot, ngem ti kinalinteg ti mangispal manipud ken patay.
5. Ti kinalinteg ti awan pakababalawanna pagtalinaedenna a nalinteg ti dalanna, ngem ti nadangkes matnag gapu iti kinadakesna.
6. Ti kinalinteg dagiti nalinteg ispalenna ida, ngem dagiti manangallilaw natiliwda gapu iti derrepda.
7. Inton matay ti nadangkes, mapukawto ti namnamana, ket mapukaw met ti namnama a kinabaknang[a].
8. Maispal ti nalinteg manipud iti riribuk, ket ti nadangkes magna ketdi iti dayta.
9. Babaen ti ngiwatna dadaelen ti di nadiosan a tao ti kaarrubana, ngem babaen ti pannakaammo maispal dagiti nalinteg.
10. No nasayaat ti mapasamak kadagiti nalinteg, agrag-o ti siudad, ket no madadael dagiti nadangkes adda dagiti ikkis ti rag-o.
11. Babaen ti bendision dagiti nalinteg maitan-ok ti maysa a siudad, ngem babaen ti ngiwat ti nadangkes, marebba.
12. Siasinoman a mangtagibassit iti kaarrubana, awan ti panunotna, ngem ti tao a mannakaawat agulimek.
13. Siasinoman nga aglablabes nga agladladingit ipalgakna dagiti palimed, ngem ti mapagtalkan iti espiritu salimetmetanna ti maysa a banag.
14. No awan ti panangiwanwan, matnag ti maysa nga ili, ngem iti kinaadu dagiti mamalbalakad adda kinatalged.
15. Siasinoman a mangikabil iti talged para iti ganggannaet sigurado nga agsagaba iti pannakadangran, ngem ti manggurgura iti panangikabil kadagiti ima kas kari ket natalged.
16. Ti naparabur a babai makagun-od iti dayaw, ken dagiti naranggas a lallaki makagun-odda iti kinabaknang.
17. Ti tao a naasi ket magunggonaan ti bagina, ngem ti naulpit a tao masaktan ti bagina.
18. Ti nadangkes makagun-od iti makaallilaw a tangdan, ngem ti agmula iti kinalinteg makagun-od iti sigurado a gunggona.
19. Siasinoman a natibker iti kinalinteg agbiagto, ngem matayto ti mangkamkamat iti dakes.
20. Dagidiay nakillo ti pusoda ket makarimon iti Apo, ngem dagidiay awan pakababalawanna ti dalan ket pakaragsakanna.
21. Masiguradokayo, saanto a di madusa ti dakes a tao, no di ket maispalto dagiti kaputotan dagiti nalinteg.
22. Kas iti balitok a singsing iti ipus ti baboy
    ket napintas a babai nga awanan iti diskresion.
23. Ti tarigagay ti nalinteg agpatingga laeng iti naimbag, ti namnama ti nadangkes iti pungtot.
24. Mangted ti maysa a siwayawaya, ngem bumakbaknang ti amin;
    sabali ti manglapped iti rumbeng nga itedna, ket agsagaba laeng iti kinakurang.
25. Siasinoman a mangyeg iti bendision mapabaknangto, ket ti mangsibug ket masibuganto a mismo.
26. Ilunod dagiti tattao ti mangtengngel iti bukbukel, ngem adda bendision iti ulo ti aglaklako iti dayta.
27. Siasinoman a sipapasnek nga agsapsapul iti naimbag sapulenna ti pabor,[b] ngem dumteng ti dakes iti agsapsapul iti dayta.
28. Siasinoman nga agtalek iti kinabaknangna matnagto, ngem ti nalinteg rumang-ayto a kas iti berde a bulong.
29. Siasinoman a mangriribuk iti bukodna a sangakabbalayan, tawidennanto ti angin, ket ti maag agbalinto nga adipen ti masirib ti pusona.
30. Ti bunga ti nalinteg ket kayo ti biag, ket siasinoman a mangtiliw kadagiti kararua masirib.
31. No ti nalinteg masupapakan ditoy daga, anian nga ad-adda a masupapakan ti nadangkes ken ti managbasol!

Dagiti footnote
Proverbio 11:7 Wenno *ti pigsana, wenno ti kinadakes*
Proverbio 11:27 Wenno *panangawat*