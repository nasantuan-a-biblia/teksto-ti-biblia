Kapitulo 9
----------

### Ti Dalan ti Kinasirib

1. Binangoden ti sirib ti balayna;
   inkitikitna dagiti pito nga adigina.
2. Pinapartina dagiti animalna; inlaokna ti arakna;
   insaganana metten ti lamisaanna.
3. Imbaonna dagiti agtutubo a babbai nga umawag
   manipud kadagiti kangatuan a disso iti ili,
4. “Siasinoman a simple, sumrek koma ditoy!”
   Iti awan panunotna kunana,
5. “Umayka, manganka iti tinapayko
   ken uminum iti arak a pinaglalaokko.
6. Baybay-am dagiti simple a dalanmo,[a] ket agbiagka, ket magnaka iti dalan ti pannakaawat.”

7. Siasinoman a mangkorehir iti manangallilaw, madangran ti bagina, ket ti mangtubngar iti nadangkes a tao madangran.
8. Saanmo a tubngaren ti managuyaw, ta no saan, guraennakayto;
   tubngarem ti masirib a tao, ket ayatennakanto.
9. Mangtedka iti pannursuro[b] iti masirib a tao, ket nasirsiribto pay laeng;
   isuro ti nalinteg a tao, ket umadu ti panagsursurona.
10. Ti panagbuteng iti Apo isu ti pangrugian ti sirib, ken ti pannakaammo iti Daydiay Santo isu ti pannakaawat.
11. Ta babaen kaniak umadunto dagiti al-aldawmo, ket manayonanto dagiti tawen iti biagmo.
12. No masiribka, masiribka para iti bagim;
    no uyawem, sika laeng ti makaibtur.

### Ti Dalan ti Kinamaag

13. Napigsa ti babai a Kinamaag;
    isu ket makagargari[c] ken awan ti ammona.
14. Agtugtugaw iti ruangan ti balayna;
    agtugaw kadagiti kangatuan a disso ti ili,
15. awaganna dagidiay lumabas, a diretso iti dalanda,
16. “Siasinoman a simple, sumrek koma ditoy!”
    Ket iti agkurang iti pannakaawat kunana,
17. “Nasam-it ti natakaw a danum, ken ti tinapay a makan iti nalimed makaay-ayo.”
18. Ngem dina ammo nga adda sadiay dagiti natay, a dagiti sangailina addada iti kaunggan ti Sheol.

Dagiti footnote
Proverbio 9:6 Wenno *Panawan ti pannakikadua kadagiti simple*
Proverbio 9:9 Hebreo *awan ti instruksion*
Proverbio 9:13 Wenno *napno iti kinasimple*
Proverbio 9:18 Hebreo *Refaim*