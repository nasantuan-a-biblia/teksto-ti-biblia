Kapitulo 15
-----------

1. Ti nalamuyot a sungbat ibaw-ingna ti pungtot, ngem ti naulpit a sao ti mangtignay iti pungtot.
2. Ti dila dagiti masirib idaydayawna ti pannakaammo, ngem dagiti ngiwat dagiti maag ibukbokna ti kinamaag.
3. Adda dagiti mata ti Apo iti tunggal lugar, a mangsiput iti dakes ken naimbag.
4. Ti naalumamay[a] dila ket kayo ti biag, .
   ngem ti kinakillo iti dayta dadaelenna ti espiritu.
5. Ti maag umsienna ti pannursuro ni amana, ngem siasinoman a mangipangag iti pannubngar masirib.
6. Iti balay dagiti nalinteg adu ti gameng, ngem riribuk dumteng ti matgedan ti nadangkes.
7. Dagiti bibig dagiti masirib insaknapda ti pannakaammo;
   saan a kasta ti puso dagiti maag.[b]
8. Ti daton ti nadangkes ket makarimon iti Apo, ngem ti kararag ti nalinteg ket makaay-ayo kenkuana.
9. Ti dalan ti nadangkes ket makarimon iti Apo, ngem ay-ayatenna ti mangsurot iti kinalinteg.
10. Adda nainget a disiplina iti daydiay mangbaybay-a iti dalan;
    siasinoman a manggurgura iti pannubngar matayto.
11. Silulukat ti Sheol ken Abaddon iti sanguanan ti Apo;
    anian nga ad-adda a puso dagiti annak ti tao!
12. Ti managlais dina kayat ti matubngar;
    saanto a mapan kadagiti masirib.
13. Ti naragsak a puso pagbalinenna ti naragsak a rupa, ngem gapu iti ladingit ti puso marumek ti espiritu.
14. Ti puso ti addaan pannakaawat sapulenna ti pannakaammo, ngem ti ngiwat dagiti maag agtaraon iti kinamaag.
15. Dakes ti amin nga al-aldaw dagiti marigrigat, ngem dagiti naragsak ti puso addaanda iti kankanayon a piesta.
16. Nasaysayaat ti bassit iti panagbuteng iti Apo
    ngem ti dakkel a gameng ken riribuk a kaduana.
17. Nasaysayaat ti pangrabii a ruot nga ayan ti ayat
    ngem ti nalukmeg a baka ken gura a kaduana.
18. Ti nabara ti pungtotna a tao mangrubrob iti riri, ngem daydiay nabannayat nga agpungtot paulimekenna ti panagsusupiat.
19. Ti dalan ti nabannog ket kas iti alad dagiti siit, ngem ti dalan dagiti natakneng ket maysa a patad a haywey.
20. Ti masirib nga anak paragsakenna ti ama, ngem ti maag umsienna ti inana.
21. Ti kinamaag ket maysa a rag-o iti awanan pannakaawat, ngem ti tao nga addaan pannakaawat ket magmagna a diretso iti sanguanan.
22. No awan ti balakad mapaay dagiti plano, ngem no adu dagiti mamalbalakad agballigida.
23. Ti panangted iti maitutop a sungbat ket maysa a rag-o iti maysa a tao, ken maysa a sao iti panawen, anian a nasayaat dayta!
24. Agturong ti dalan ti biag nga agpangato para iti masirib, tapno tallikudanna ti Sheol iti baba.
25. Rebbaen ti Apo ti balay dagiti natangsit
    ngem taginayonenna dagiti beddeng ti balo.
26. Ti pampanunot dagiti nadangkes ket makarimon iti Apo, ngem nadalus dagiti naparabur a sasao.
27. Siasinoman nga agagum iti di nainkalintegan a gunggona riribukenna ti bukodna a sangakabbalayan, ngem agbiagto ti manggurgura iti pasuksok.
28. Utoben ti puso ti nalinteg no kasano ti sumungbat, ngem ti ngiwat ti nadangkes ibukbokna dagiti dakes a banbanag.
29. Adayo ti Apo iti nadangkes, ngem denggenna ti kararag dagiti nalinteg.
30. Ti lawag dagiti mata pagrag-oenna ti puso, ket ti naimbag a damag pabang-ar[c]na dagiti tulang.
31. Ti lapayag a dumngeg iti mangted-biag a pannubngar
    agtaengto kadagiti masirib.
32. Siasinoman a di mangikankano iti pannursuro umsienna ti bagina, ngem ti dumngeg iti pannubngar makagun-od iti kinasaririt.
33. Ti panagbuteng iti Apo isu ti pannursuro iti sirib, ken ti kinapakumbaba umay nga umun-una ngem ti dayaw.

Dagiti footnote
Proverbio 15:4 Wenno *panagpaimbag*
Proverbio 15:7 Wenno *saan a natibker dagiti puso dagiti maag*
Proverbio 15:30 Hebreo *manglukmeg*