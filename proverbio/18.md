Kapitulo 18
-----------

1. Siasinoman a mangisina iti bagina sapulenna ti bukodna a tarigagay;
   rumrummuar a maibusor iti amin a nasayaat a panangukom.
2. Saan a maragsakan ti maag iti pannakaawat, no di ket iti panangyebkasna laeng iti kapanunotanna.
3. No dumteng ti kinadakes, umay met ti panangumsi, ket buyogen ti pannakaibabain umay ti pannakaibabain.
4. Dagiti sasao ti ngiwat ti tao ket nauneg a dandanum;
   ti ubbog ti sirib ket agburburek a karayan.
5. Saan a nasayaat ti mangidumduma iti[a] nadangkes
   wenno tapno maipaidam dagiti nalinteg iti hustisia.
6. Dagiti bibig ti maag magna iti pannakidangadang, ket ti ngiwatna mangawis iti pannakakabil.
7. Ti ngiwat ti maag isu ti pannakadadaelna, ken dagiti bibigna silo iti kararuana.
8. Dagiti sasao ti agsasaibbek ket kasla naimas a sangkabassit;
   bumabada kadagiti makin-uneg a paset ti bagi.
9. Siasinoman a nabannog iti trabahona
   ket kabsat iti mangdadael.
10. Ti nagan ti Apo ket natibker a torre;
    ti nalinteg a tao agtaray iti dayta ket natalged.
11. Ti kinabaknang ti nabaknang a tao isu ti natibker a siudadna, ken kasla nangato a pader iti imahinasionna.
12. Sakbay ti pannakadadael natangsit ti puso ti tao, ngem ti kinapakumbaba umay nga umun-una ngem ti dayaw.
13. No sumungbat ti maysa sakbay a mangngegna, kinamaag ken bainna dayta.
14. Ti espiritu ti tao ibturannanto ti sakit, ngem ti nadunor nga espiritu siasino ti makaibtur?
15. Ti nasaririt a puso magun-odna ti pannakaammo, ket ti lapayag ti masirib sapulenna ti pannakaammo.
16. Ti sagut ti maysa a tao ti mangted iti lugar para kenkuana
    ket iyegna isuna iti sanguanan dagiti naindaklan.
17. Kasla umiso daydiay umuna a mangibaga iti kasona, agingga nga umay ti sabali ket sukimatenna.
18. Ti panagbibinnunot pagpatinggaenna dagiti riri
    ken mangikeddeng iti nagbaetan dagiti nabileg a makisalip.
19. Ti kabsat a nasaktan ket ad-adda a di agkupas ngem iti nabileg a siudad, ket ti panagriri ket kas kadagiti rebba ti kastilio.
20. Manipud iti bunga ti ngiwat ti tao mapnek ti tianna;
    mapnek iti apit dagiti bibigna.
21. Ti ipapatay ken biag adda iti pannakabalin ti dila, ket dagiti mangay-ayat iti dayta kanendanto dagiti bungana.
22. Ti makasarak iti asawa, makasarak iti naimbag a banag
    ken makagun-od iti pabor manipud iti Apo.
23. Dagiti napanglaw agusarda kadagiti panagpakaasi, ngem dagiti nabaknang sumungbatda iti naulpit.
24. Mabalin a madadael ti tao nga adu ti kakaduana, ngem adda gayyem a nasingsinged ngem iti kabsat.

Dagiti footnote
Proverbio 18:5 Hebreo *a mangitag-ay iti rupa ti*