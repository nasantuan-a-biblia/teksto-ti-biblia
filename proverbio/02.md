Kapitulo 2
----------

### Ti Pateg ti Kinasirib

1. Anakko, no awatem dagiti sasaok
   ket iduldulinmo dagiti bilinko a kaduam,
2. nga ipangagmo ti lapayagmo iti sirib ken iduronmo ti pusom iti pannakaawat;
3. wen, no umawagka iti pannakaawat
   ket ipangatom ti timekmo maipaay iti pannakaawat,
4. no sapsapulem a kas iti pirak
   ket sapulem a kas kadagiti nailemmeng a gameng, .
5. kalpasanna maawatanyonto ti panagbuteng iti Apo
   ket sapulen ti pannakaammo iti Dios.
6. Ta mangted ti Apo iti sirib;
   manipud ngiwatna agtaud ti pannakaammo ken pannakaawat;
7. idulinna ti nasayaat a sirib maipaay kadagiti nalinteg;
   isu ket maysa a kalasag kadagidiay magmagna a sitatarnaw,
8. a mangbanbantay kadagiti dana ti kinahustisia
   ken mangbantay iti dalan dagiti sasantona.
9. Kalpasanna, maawatanyonto ti kinalinteg ken kinahustisia
   ken kinapatas, tunggal nasayaat a dana;
10. ta umayto ti sirib iti pusom, ket ti pannakaammo makaay-ayonto iti kararuam;
11. ti kinamanakem ti mangbantay kadakayo, ti pannakaawat ti mangbantay kadakayo,
12. mangispal kadakayo manipud iti dalan ti kinadakes, kadagiti tattao a naballikug ti panagsasaoda,
13. a mangbaybay-a kadagiti dalan ti kinalinteg
    tapno magna kadagiti dalan ti sipnget,
14. nga agrag-o nga agaramid iti dakes
    ken maragsakan iti kinakillo ti kinadakes,
15. a tattao a nakillo dagiti dalanda, .
    ken dagiti nasikap kadagiti wagasda.

16. Isu a maispalkanto iti maiparit[b] a babai, manipud iti mannakikamalala[b] babaen kadagiti naannayas a sasaona,
17. a mangbaybay-a iti kaduana iti kinaagtutubona
    ket malipatanna ti tulag ti Diosna;
18. ta lumned ti balayna agingga ken patay, ken dagiti dalanna nga agturong kadagiti pimmanaw;[c]
19. awan ti agsubli a mapan kenkuana, ket saanda met a makasubli kadagiti dalan ti biag.

20. Isu a magnaka iti dalan ti naimbag
    ket agtalinaedka kadagiti dalan dagiti nalinteg.
21. Ta agtaengto dagiti nalinteg iti daga, ket agtalinaedto iti dayta dagidiay addaan kinatarnaw,
22. ngem mapukawto dagiti nadangkes iti daga, ket mapukawto dagiti manangallilaw iti dayta.

Dagiti footnote
Proverbio 2:16 Hebreo *karkarna*
Proverbio 2:16 Hebreo *ganggannaet a babai*
Proverbio 2:18 Hebreo *kadagiti Refaim*