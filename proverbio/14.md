Kapitulo 14
-----------

1. Ti kasisiriban kadagiti babbai ti mangbangon iti balayna, .
   ngem ti kinamaag babaen kadagiti bukodna nga ima rebbaenna dayta.
2. Siasinoman a magna a nalinteg agbuteng iti Apo, ngem ti nasikap kadagiti dalanna umsienna.
3. Babaen ti ngiwat ti maag umay ti sarukod a maipaay iti bukotna,[a]
   ngem dagiti bibig dagiti masirib ti mangsaluad kadakuada.
4. No awan dagiti baka, nadalus ti kulluong, ngem umay ti nawadwad nga apit gapu iti pigsa ti baka.
5. Ti matalek a saksi saan nga agulbod, ngem ti ulbod a saksi manglang-ab iti kinaulbod.
6. Ti managuyaw sapulenna ti sirib nga awan mamaayna, ngem ti pannakaammo nalaka para iti tao a mannakaawat.
7. Baybay-anyo ti maysa a maag, ta sadiay saankayo a makasabat kadagiti sasao ti pannakaammo.
8. Ti sirib ti masirib isu ti panangilasin iti dalanna, ngem ti kinamaag dagiti maag makaallilaw.
9. Uyaw-uyawen dagiti maag ti daton gapu iti basol, ngem dagiti nalinteg tagiragsakenda ti pannakaawat.[b]
10. Ammo ti puso ti bukodna a kinapait, ket awan ti ganggannaet a makiraman iti ragsakna.
11. Madadaelto ti balay dagiti nadangkes, ngem rumang-ayto ti tolda dagiti nalinteg.
12. Adda dalan a kasla umiso iti tao, ngem ti panungpalanna isu ti dalan nga agturong ken patay.[c]
13. Uray iti katawa mabalin nga agsakit ti puso, ket ti panungpalan ti rag-o mabalin a ladingit.
14. Ti nasukir iti puso mapnonto iti bunga dagiti dalanna, ket ti naimbag a tao mapnonto iti bunga dagiti dalanna.
15. Mamati ti simple ti amin, ngem panunoten ti nainsiriban dagiti addangna.
16. Ti masirib ket naannad[d] ken tallikudanna ti dakes, ngem ti maag ket di nainsiriban ken di naannad.
17. Ti tao a napartak ti panagpungtotna agtignay a kinamaag, ket ti tao nga addaan iti dakes a gakat magurgura.
18. Dagiti nasimbeng tawidenda ti kinamaag, ngem dagiti masirib nakoronaanda iti pannakaammo.
19. Agruknoy dagiti dakes iti sanguanan dagiti naimbag, dagiti nadangkes kadagiti ruangan dagiti nalinteg.
20. Saan a magustuan ti napanglaw uray ti kaarrubana, ngem adu ti gagayyem ti nabaknang.
21. Siasinoman a mangumsi iti kaarrubana ket managbasol, ngem bendito daydiay naparabur kadagiti napanglaw.
22. Saanda kadi a mayaw-awan nga agpangpanggep iti dakes?
    Dagidiay mangparnuay iti naimbag ket masabet[e] ti natibker nga ayat ken kinamatalek.
23. Iti amin a panagbannog adda ganansia, ngem ti laeng panagsasao ket agannayas laeng iti kinapanglaw.
24. Ti korona dagiti masirib isu ti kinabaknangda, ngem ti kinamaag dagiti maag mangyeg iti kinamaag.
25. Ti napudno a saksi isalakanna ti biag, ngem ti manglang-ab iti kinaulbod ket manangallilaw.
26. Iti panagbuteng iti Apo ti maysa addaan iti nabileg a panagtalek, ket dagiti annakna maaddaandanto iti pagkamangan.
27. Ti panagbuteng iti Apo ket maysa nga ubbog ti biag, tapno umadayo ti maysa kadagiti silo ni patay.
28. Iti adu a tattao ti dayag ti maysa nga ari, ngem no awan dagiti tattao madadael ti maysa a prinsipe.
29. Dakkel ti pannakaawat ti siasinoman a nabannayat nga agpungtot, ngem ti nadarasudos nga agpungtot itan-okna ti kinamaag.
30. Ti natalinaay[f] puso mangted biag iti lasag, ngem ti apal[g] pagrunotenna dagiti tulang.
31. Siasinoman a mangirurumen iti napanglaw, insultuenna ti Nangaramid kenkuana, ngem ti naparabur iti napanglaw, dayawenna isuna.
32. Ti nadangkes maitublak babaen ti dakes nga aramidna, ngem ti nalinteg makakamangan iti ipapatayna.
33. Ti sirib ket agsaad iti puso ti tao a mannakaawat, ngem ipakaammona ti bagina uray iti tengnga dagiti maag.[h]
34. Ti kinalinteg itan-okna ti maysa a nasion, ngem ti basol ket pakababainan ti asinoman nga ili.
35. Ti adipen a makilanglangen a nainsiriban ket addaan iti pabor ti ari, ngem ti pungtotna agtinnag iti maysa nga agtignay a nakababain.

Dagiti footnote
Proverbio 14:3 Wenno *Iti ngiwat ti maag adda sarukod ti kinatangsit*
Proverbio 14:9 Hebreo *ngem kadagiti nalinteg adda ti panangawat*
Proverbio 14:12 Hebreo *dagiti wagas ti ipapatay*
Proverbio 14:16 Wenno *agbuteng [iti Apo]*
Proverbio 14:22 Wenno *ipakita*
Proverbio 14:30 Wenno *panagpaimbag*
Proverbio 14:30 Wenno *imon*
Proverbio 14:33 Wenno *Ti sirib agsaad a siuulimek iti puso ti tao a mannakaawat, ngem ipakaammona ti bagina iti tengnga dagiti maag*