Kapitulo 10
-----------

### Dagiti Proverbio ni Solomon

1. Dagiti proverbio ni Solomon.

Ti masirib nga anak ket mangparagsak iti ama, ngem ti maag nga anak ket maysa a ladingit iti inana.
2. Saan a makagunggona dagiti gameng a nagun-od babaen ti kinadakes, no di ket ti kinalinteg makaispal manipud ken patay.
3. Saan a palubosan ti Apo a mabisin dagiti nalinteg, ngem lapdanna ti tarigagay dagiti nadangkes.
4. Ti nalukneng nga ima pataudenna ti kinapanglaw, ngem ti ima ti nagaget ti mangpabaknang.
5. Ti agtataripnong no kalgaw ket nainsiriban nga anak, ngem ti matmaturog iti panagani ket maysa nga anak a mangyeg iti bain.
6. Adda dagiti bendision iti ulo dagiti nalinteg, ngem ti ngiwat ti nadangkes ilemmengna ti kinaranggas.[a]
7. Bendision ti lagip ti nalinteg, ngem marunot ti nagan ti nadangkes.
8. Dagiti masirib ti puso umawatdanto kadagiti bilin, ngem ti agsasao a maag dumtengto ti pannakadadael.
9. Siasinoman a magna a sitatarnaw magmagna a sitatalged, ngem ti mangballikug kadagiti dalanna maduktalanto.
10. Siasinoman a mangkidem iti mata ket mangpataud iti riribuk, ket ti agsasao a maag umayto a mangdadael.
11. Ti ngiwat ti nalinteg ket ubbog ti biag, ngem ti ngiwat ti nadangkes ilemlemmengna ti kinaranggas.
12. Ti gura tignayenna ti riri, ngem ti ayat abbonganna ti amin a basol.
13. Iti bibig daydiay addaan iti pannakaawat, masarakan ti sirib, ngem ti sarukod ket agpaay iti bukot daydiay awanan pannakaawat.
14. Dagiti masirib urnongda ti pannakaammo, .
    ngem ti ngiwat ti maag iyasidegna ti pannakadadael.
15. Ti kinabaknang ti nabaknang isu ti napigsa a siudadna;
    ti kinapanglaw dagiti napanglaw ti pannakadadaelda.
16. Ti tangdan ti nalinteg mangiturong iti biag, ti gunggona ti nadangkes iti basol.
17. Siasinoman a mangipangag iti pannursuro adda iti dalan nga agturong iti biag, ngem ti mangilaksid iti pannubngar iyaw-awanna ti sabsabali.
18. Ti mangilemmeng iti gura addaan kadagiti ulbod a bibig, ket siasinoman nga agsasao iti pammabasol ket maag.
19. No adu ti sasao, saan nga agkurang ti salungasing, ngem siasinoman a mangteppel kadagiti bibigna ket nainsiriban.
20. Ti dila ti nalinteg ket napili a pirak;
    bassit ti pateg ti puso dagiti nadangkes.
21. Adu ti pakanen dagiti bibig dagiti nalinteg, ngem matay dagiti maag gapu iti kinakurang ti pannakaawatda.
22. Ti bendision ti Apo pabaknangenna, ket awan ti inayonna a ladingit.[b]
23. Ti panagaramid iti dakes ket kasla angaw iti maag, ngem ti sirib ket ragsak iti tao a mannakaawat.
24. Dumtengto kenkuana ti pagbutbutngan dagiti nadangkes, ngem maipaayto ti tarigagay dagiti nalinteg.
25. No lumabas ti bagyo, awanen ti nadangkes, ngem ti nalinteg maipasdek iti agnanayon.
26. Kas iti suka kadagiti ngipen ken asuk kadagiti mata, kasta met ti natangken ti ulo kadagiti mangibaon kenkuana.
27. Ti panagbuteng iti Apo paatiddogenna ti biag, ngem ababa ti tawen dagiti nadangkes.
28. Ti namnama ti nalinteg mangyeg iti rag-o, ngem mapukawto ti namnama dagiti nadangkes.
29. Ti dalan ti Apo ket maysa a sarikedked kadagiti awan pakababalawanna, ngem dadael kadagiti managdakdakes.
30. Saanto a maikkat dagiti nalinteg, ngem saan nga agtaeng ti nadangkes iti daga.
31. Ti ngiwat ti nalinteg iruarna ti sirib, ngem ti nakillo a dila maputedto.
32. Ammo dagiti bibig dagiti nalinteg no ania ti makaay-ayo, ngem ti ngiwat ti nadangkes, ti nakillo.

Dagiti footnote
Proverbio 10:6 Wenno *ngem ti kinaranggas abbonganna ti ngiwat ti nadangkes*; kasta met ti bersikulo 11
Proverbio 10:22 Wenno *ket ti panagbannog awan ti mangnayon iti dayta*