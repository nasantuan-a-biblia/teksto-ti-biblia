Kapitulo 17
-----------

1. Nasaysayaat ti namaga a sangkabassit nga addaan iti naulimek
   ngem iti balay a napno iti piesta[a] buyogen ti panagsusupiat.
2. Ti adipen a makilangen a nainsiriban iturayannanto ti anak nga agtignay a nakababain
   ket makibingay iti tawid kas maysa kadagiti kakabsat.
3. Ti pagkargaan ket maipaay iti pirak, ken ti urno maipaay iti balitok, ket suboken ti Apo dagiti puso.
4. Ti managdakdakes dumngeg kadagiti nadangkes a bibig, ket ti ulbod dumngeg iti nadangkes a dila.
5. Siasinoman a manglais iti napanglaw insultuenna ti Nangaramid kenkuana;
   ti maragsakan iti didigra saanto a di madusa.
6. Dagiti appoko ti korona dagiti lallakay ken babbaket, ket ti dayag dagiti annak isu dagiti ammada.
7. Ti nasayaat a panagsasao saan a maipaay iti maag;
   basbassit pay laeng ti ulbod a panagsao iti maysa a prinsipe.
8. Ti pasuksok ket kas iti magic[b] a bato iti imatang daydiay mangted iti dayta;
   sadinoman ti pagturonganna rumang-ay.
9. Siasinoman a mangabbong iti basol sapulenna ti ayat, ngem ti mangulit-ulit iti maysa a banag pagsisinaenna dagiti nasinged a gagayyem.
10. Ti panangtubngar ket ad-adda a sumrek iti tao a mannakaawat
    ngem ti sangagasut a danog iti maysa a maag.
11. Ti dakes a tao sapsapulenna laeng ti panagrebelde, ket maibaonto ti naulpit a mensahero a maibusor kenkuana.
12. Masabat koma ti maysa a lalaki ti oso a natakawan kadagiti urbonna
    imbes a maag iti kinamaagna.
13. No siasinoman a mangsubad iti dakes iti naimbag, saan a pumanaw ti dakes iti balayna.
14. Ti pangrugian ti riri ket kas iti panangiparuar iti danum, isu nga isardengyo sakbay a bumtak ti riri.
15. Daydiay mangipalinteg iti nadangkes ken ti mangkondenar iti nalinteg
    agpada a makarimon iti Apo.
16. Apay koma nga adda kuarta iti ima ti maag a gumatang iti sirib
    idinto nga awan ti sentidona?
17. Agayat ti gayyem iti amin a tiempo, ket mayanak ti kabsat gapu iti rigat.
18. Ti awanan iti panunot ket mangted iti kari
    ken mangikabil iti kinatalged iti imatang ti kaarrubana.
19. Siasinoman nga agayat iti salungasing ayatenna ti riri;
    ti mangpangato iti ruanganna sapsapulenna ti pannakadadael.
20. Ti tao a nakillo ti pusona saanna a matakuatan ti naimbag, ket ti di napudno ti dila matnag iti didigra.
21. Ti agpasngay iti maag, ladingitna ti bagina, ket awan ti ragsak ti ama ti maag.
22. Ti naragsak a puso ket nasayaat nga agas, ngem ti nadunor nga espiritu mamaga kadagiti tulang.
23. Ti nadangkes umawat iti pasuksok iti nalimed[c].
    tapno ballikugen dagiti dalan ti hustisia.
24. Ti mannakaawat iturongna ti rupana iti sirib, ngem dagiti mata ti maag addada kadagiti ungto ti daga.
25. Ti maag nga anak ket maysa a ladingit iti amana
    ken kinapait kenkuana a nangipasngay kenkuana.
26. Saan a nasayaat ti panangmulta iti nalinteg a tao, wenno panangkabil kadagiti natan-ok gapu iti kinalintegda.
27. Siasinoman a mangteppel kadagiti sasaona addaan iti pannakaammo, ket ti addaan iti nalamiis nga espiritu ket tao a mannakaawat.
28. Uray ti maag nga agulimek maibilang a masirib;
    no ikidemna dagiti bibigna, maibilang a nasaririt.

Dagiti footnote
Proverbio 17:1 Hebreo *dagiti sakripisio*
Proverbio 17:8 Wenno *napateg*
Proverbio 17:23 Hebreo *pasuksok manipud iti barukong*