Kapitulo 12
-----------

1. Siasinoman nga agayat iti disiplina ayatenna ti pannakaammo, ngem ti manggurgura iti pannubngar ket maag.
2. Ti naimbag a tao makagun-od iti parabur manipud iti Apo, ngem ti tao nga addaan iti dakes a panggep ket kondenarenna.
3. Awan ti siasinoman a mapabileg babaen ti kinadakes, ngem ti ramut ti nalinteg saanto a pulos a maguyugoy.
4. Ti nalaing nga asawa a babai isu ti korona ti asawana, ngem ti mangyeg iti pannakaibabain ket kas iti panagrunot kadagiti tulangna.
5. Nalinteg ti pampanunot dagiti nalinteg;
   makaallilaw dagiti balakad dagiti nadangkes.
6. Dagiti sasao dagiti nadangkes ket agur-uray iti dara, ngem ti ngiwat dagiti nalinteg ispalenna ida.
7. Naparmek dagiti nadangkes ket awanen, ngem agtakderto ti balay dagiti nalinteg.
8. Makomendaran ti tao sigun iti naimbag a panunotna, ngem maumsi ti maysa a nakillo ti panunotna.
9. Nasaysayaat ti agbalin a nanumo ken maaddaan iti adipen
   ngem ti agay-ayam iti naindaklan a tao ken agkurang iti tinapay.
10. Siasinoman a nalinteg pategna ti biag ti animalna, ngem naulpit ti asi ti nadangkes.
11. Siasinoman nga agtrabaho iti dagana maaddaanto iti adu a tinapay, ngem ti mangsurot kadagiti awan serserbina ket awanan iti pannakaawat.
12. Siasinoman a nadangkes tarigagayanna ti samsam dagiti managdakdakes, ngem agbunga ti ramut ti nalinteg.
13. Ti dakes a tao masiluan iti salungasing dagiti bibigna,[a] ngem ti nalinteg makalisi iti riribuk.
14. Manipud iti bunga ti ngiwatna mapnek ti tao iti naimbag, ket agsubli kenkuana ti aramid ti ima ti tao.
15. Nalinteg ti dalan ti maag iti bukodna a mata, ngem dumngeg ti masirib iti balakad.
16. Ti pannakariribuk ti maag ket mamimpinsan a maammuan, ngem ti nainsiriban dina ikankano ti pananginsulto.
17. Siasinoman nga agsao[b] iti kinapudno mangted iti napudno a pammaneknek, ngem ti ulbod a saksi agsasao iti panangallilaw.
18. Adda maysa a ti nadarasudos a sasaona ket kas iti panangikabil iti kampilan, ngem ti dila ti masirib mangyeg iti panangagas.
19. Agnanayon nga agtalinaed dagiti napudno a bibig, ngem apagbiit laeng ti ulbod a dila.
20. Ti panangallilaw adda iti puso dagiti agar-aramid iti dakes, ngem adda rag-o dagidiay agplanplano iti talna.
21. Awan ti dakes a mapasamak iti nalinteg, no di ket mapno iti riribuk dagiti nadangkes.
22. Dagiti agulbod a bibig ket makarimon iti Apo, ngem dagidiay agtignay a simamatalek isuda ti pakaragsakanna.
23. Ti masirib a tao ilemmengna ti pannakaammo, ngem ti puso dagiti maag iwaragawagna ti kinamaag.
24. Ti ima dagiti nagaget ti agturay, idinto ta dagiti nabannog maipaaydanto iti inkapilitan a panagtrabaho.
25. Ti panagdanag iti puso ti tao ti mangpadagsen kenkuana, ngem ti naimbag a sao ti mangparagsak kenkuana.
26. Ti nalinteg ket mangiwanwan iti kaarrubana,[c] ngem ti dalan dagiti nadangkes iyaw-awanna ida.
27. Siasinoman a nabannog saanna nga iluto ti ayupna, ngem ti nagaget a tao makagun-odto iti napateg a kinabaknang.[d]
28. Iti dana ti kinalinteg adda ti biag, ket iti dalanna awan ti ipapatay.

Dagiti footnote
Proverbio 12:13 Wenno *Iti panagsalungasing dagiti bibig, adda dakes a silo*
Proverbio 12:17 Hebreo *aglang-ab*
Proverbio 12:26 Wenno *Ti nalinteg pilienna a naimbag dagiti gagayyemna*
Proverbio 12:27 Wenno *ngem ti kinagaget ket napateg a kinabaknang*