Kapitulo 19
-----------

1. Nasaysayaat ti napanglaw a tao a magna iti kinatarnawna
   ngem ti maysa a nakillo ti panagsasaona ken maag.
2. Ti tarigagay[a] awanan pannakaammo ket saan a nasayaat, ket siasinoman nga agdardaras kadagiti sakana, maliwayanna ti dalanna.
3. No ti kinamaag ti maysa a tao dadaelenna ti dalanna, agpungtot ti pusona maibusor iti Apo.
4. Ti kinabaknang ket mangyeg iti adu a baro a gagayyem, ngem ti napanglaw a tao ket baybay-an ti gayyemna.
5. Saanto a di madusa ti ulbod a saksi, ken saan a makalibas ti manglang-ab iti kinaulbod.
6. Adu ti agsapsapul iti pabor ti naparabur a tao,[b] ket tunggal maysa ket gayyem ti tao a mangmangted kadagiti sagut.
7. Kagura ti amin a kakabsat ti napanglaw a tao;
   anian nga ad-adda nga adayo kenkuana dagiti gagayyemna!
   Kamatenna ida babaen kadagiti sasao, ngem awan dagitoy.[c]
8. Siasinoman a makaawat iti panunot ayatenna ti bukodna a kararua;
   ti mangtaginayon iti pannakaawat matakuatannanto ti naimbag.
9. Saanto a di madusa ti ulbod a saksi, ket mapukawto ti manglang-ab iti kinaulbod.
10. Saan a maitutop ti maysa a maag nga agbiag iti kinaluho, uray pay ti maysa nga adipen nga agturay kadagiti prinsipe.
11. Ti nasayaat a pannakaawat pagbalinenna ti maysa a nainayad nga agpungtot, ket dayagna ti mangliway iti maysa a basol.
12. Ti pungtot ti ari ket kas iti panagngaretnget ti leon, ngem ti paborna kasla linnaaw iti ruot.
13. Ti maag nga anak a lalaki ket pannakadadael ken amana, ket ti panagriri ti asawa a babai ket agtultuloy a panagtedted ti tudo.
14. Ti balay ken kinabaknang ket tawid manipud kadagiti amma, ngem ti nainsiriban nga asawa ket agtaud iti Apo.
15. Ti kinasadut ipuruakna iti nauneg a turog, ket ti awan aramidna agsagaba iti bisin.
16. Siasinoman a mangtungpal iti bilin tungpalenna ti biagna;
    matayto ti mangumsi kadagiti dalanna.
17. Siasinoman a naparabur iti napanglaw, agpautang iti Apo, ket isu bayadanna ti inaramidna.
18. Disiplinaem ti anakmo, ta adda namnama;
    saanmo nga ikabil ti pusom a mangpapatay kenkuana.
19. Ti tao a nakaro ti pungtotna bayadannanto ti dusa, ta no isalakanmo, masapul laeng nga aramidem manen dayta.
20. Dumngegka iti balakad ken awatem ti pannursuro, tapno magun-odmo ti sirib iti masanguanan.
21. Adu dagiti plano iti panunot ti maysa a tao, ngem ti panggep ti Apo ti agtakder.
22. Ti matarigagayan iti tao ket natibker nga ayat, ket ti napanglaw a tao nasaysayaat ngem ti ulbod.
23. Ti panagbuteng iti Apo mangiturong iti biag, ket siasinoman nga addaan iti dayta aginana a mapnek;
    saanto a sarungkaran ti pannakadangran.
24. Itabon ti natangken ti imana iti pinggan
    ket saanna pay ketdi nga isubli dayta iti ngiwatna.
25. Kabilem ti managuyaw, ket masursuronto ti kinamanagpanunot;
    tubngarem ti tao a mannakaawat, ket magun-odnanto ti pannakaammo.
26. Daydiay agar-aramid iti kinaranggas iti amana ken mangpapanaw iti inana
    ket maysa nga anak a mangyeg iti pannakaibabain ken pannakaumsi.
27. Isardengmo ti dumngeg iti pannursuro, anakko, ket sumiasikanto kadagiti sasao ti pannakaammo.
28. Ti awan serserbina a saksi uyawenna ti kinahustisia, ket ti ngiwat ti nadangkes alun-onenna ti kinadakes.
29. Ti panangkondenar sisasagana para kadagiti mananguyaw, ken panangkabil maipaay iti bukot dagiti maag.

Dagiti footnote
Proverbio 19:2 Wenno *Maysa a kararua*
Proverbio 19:6 Wenno *ti natan-ok*
Proverbio 19:7 Saan a masigurado ti kaipapanan ti Hebreo a sentensia