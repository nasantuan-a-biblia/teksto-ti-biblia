Kapitulo 29
-----------

1. Daydiay masansan a matubngar, ngem patangkenna ti tengngedna, kellaat a maburakto a di makaagas.
2. No umadu dagiti nalinteg, agrag-o dagiti tattao, ngem no agturay dagiti nadangkes, agsennaay dagiti tattao.
3. Ti agayat iti sirib paragsakenna ni amana, ngem ti kadua dagiti balangkantis masayangenna ti kinabaknangna.
4. Babaen ti kinahustisia ti ari bangonenna ti daga, ngem ti agkidkiddaw kadagiti sagut[a] rebbaenna dayta.
5. Tao a mangpadpadayag iti kaarrubana
   mangiwaras iti iket para kadagiti sakana.
6. Ti dakes a tao masiluan iti salungasingna, ngem ti nalinteg a tao agkanta ken agrag-o.
7. Ti nalinteg a tao ammona dagiti kalintegan dagiti napanglaw;
   saan a maawatan ti nadangkes a tao ti kasta a pannakaammo.
8. Dagiti mananguyaw pinuoranda ti maysa a siudad, ngem dagiti masirib ibaw-ingda ti pungtot.
9. No makisuppiat ti masirib iti maag, agpungtot ken agkatawa laeng ti maag, ket awan ti kinaulimek.
10. Dagiti mawaw iti dara kagurada ti awan pakababalawanna
    ken sapulem ti biag dagiti nalinteg.[b]
11. Ti maag mangted iti naan-anay a pagruaran ti espirituna, ngem ti masirib a tao siuulimek a lapdanna dayta.
12. No dumngeg ti agturay iti kinaulbod, nadangkes ti amin nga opisialna.
13. Agsabat ti napanglaw a tao ken ti manangirurumen;
    ti Apo mangted iti lawag kadagiti matada a dua.
14. No simamatalek nga ukomen ti maysa nga ari dagiti napanglaw, maipasdekto ti tronona iti agnanayon.
15. Ti sarukod ken pannubngar mangted iti sirib, ngem ti ubing a nabaybay-an iti bagina ibabainna ti inana.
16. No umadu dagiti nadangkes, umadu ti salungasing, ngem dagiti nalinteg kitaendanto ti pannakatnagda.
17. Disiplinaem ti anakmo, ket ikkannakayto iti panaginana;
    mangtedto iti ragsak iti pusom.
18. No awan ti naimpadtuan a sirmata, ibelleng dagiti tattao ti panagteppel,[c] ngem nabendisionan daydiay mangtungpal iti linteg.
19. Babaen laeng ti sasao saan a madisiplina ti adipen, ta nupay maawatanna, saan a sumungbat.
20. Makitam kadi ti tao a nadarasudos nga agsasao?
    Ad-adu ti namnama ti maag ngem kenkuana.
21. Siasinoman a mangay-ayo iti adipenna manipud kinaubingna
    masarakannanto iti kamaudiananna nga agtawid kenkuana.[d]
22. Ti tao nga agpungtot mangrubrob iti riri, ket ti naited iti pungtot pataudenna ti adu a salungasing.
23. Ti kinatangsit ti maysa pababaenna, ngem ti napakumbaba iti espiritu magun-odnanto ti dayaw.
24. Ti kadua ti mannanakaw kagurana ti bukodna a biag;
    mangngegna ti lunod, ngem awan ti ipalgakna.
25. Ti panagbuteng iti tao mangikabil iti silo, ngem siasinoman nga agtalek iti Apo, natalged.
26. Adu ti agsapsapul iti rupa ti maysa nga agturay, ngem manipud iti Apo a magun-od ti tao ti hustisia.
27. Ti nakillo a tao ket makarimon kadagiti nalinteg, ngem ti tao a nalinteg ti dalanna ket makarimon kadagiti nadangkes.

Dagiti footnote
Proverbio 29:4 Wenno *agbuis iti nadagsen*
Proverbio 29:10 Wenno *ngem dagiti nalinteg sapulenda ti kararuana*
Proverbio 29:18 Wenno *maupay dagiti tattao*
Proverbio 29:21 Saan a masigurado ti kaipapanan ti Hebreo a sao a naipatarus nga agtawid kenkuana