Kapitulo 5
----------

### Pastorenyo ti Arban ti Dios

1. Gapuna idagadagko dagiti panglakayen iti tengngayo, kas padak a panglakayen ken saksi kadagiti panagsagaba ni Kristo, kasta met a makiraman iti dayag a maipalgak:
2. ipastorenyo ti arban ti Dios nga adda kadakayo, a mangimatonkayo ,[a] saan nga iti sidong ti pannakapilit, no di ket situtulok, kas iti kayat ti Dios kadakayo;[b] saan a gapu iti nakababain a gunggona, no di ket sigagagar;
3. saankayo nga agturay kadagiti akinkukua kadakayo, no di ket agbalinkayo nga ulidan iti arban.
4. Ket inton agparang ti panguluen a Pastor, awatemto ti di agkupas a korona ti dayag.
5. Kasta met, dakayo nga ub-ubing, agpasakupkayo kadagiti panglakayen. Kawesyo ti bagbagiyo, dakayo amin, iti kinapakumbaba iti maysa ken maysa, ta “ti Dios busorenna dagiti natangsit ngem mangted iti parabur kadagiti napakumbaba.”

6. Ipakumbabayo ngarud ti bagbagiyo iti sidong ti mannakabalin nga ima ti Dios tapno iti umiso a tiempo, itan-oknakayo,
7. ipuruakyo kenkuana ti amin a pakaringgoranyo, agsipud ta maseknan kadakayo.
8. Agbalinka a nasimbeng ti panagpampanunot; agannadkayo. Ti kabusormo a diablo aggargaraw a kasla agngarngaretnget a leon, nga agsapsapul iti mangalun-on.
9. Sarangtenyo isuna, a sititibker iti pammatiyo, ta ammoyo nga isu met laeng a kita ti panagsagaba ti mapaspasaran ti panagkakabsatyo iti intero a lubong.
10. Ket kalpasan ti panagsagabayo iti apagbiit, ti Dios ti amin a parabur, a nangayab kadakayo iti agnanayon a dayagna ken Cristo, isu met laeng ti mangisubli, mangpatibker, mangpapigsa, ken mangpatibker kadakayo.
11. Kenkuana koma ti turay iti agnanayon nga awan inggana. Amen.

### Maudi a Kablaaw

12. Babaen ken Silvano, maysa a matalek a kabsat no ibilangko kenkuana, nagsuratak kadakayo iti apagbiit, nga iparparegta ken ideklara a daytoy ti pudno a parabur ti Dios. Agtakderka a sititibker iti dayta.
13. Ti adda idiay Babilonia, a napili met, kablaawannakayo, ken kasta met ni Marcos, anakko.
14. Agkikinnablaawkayo iti maysa ken maysa babaen ti agek ti ayat.

Kappia kadakayo amin nga adda ken Cristo.

Dagiti footnote
1 Pedro 5:2 Dadduma a manuskrito ti mangikkat iti *panangimaton*
1 Pedro 5:2 Dadduma a manuskrito ti mangikkat *kas iti kayat ti Dios kadakayo*