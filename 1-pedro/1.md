Umuna a Surat ni Pedro
======================

Kapitulo 1
----------

### Kablaaw

1. Pedro, apostol ni Jesu-Kristo, .

Kadagidiay napili a naidestiero iti Pannakaiwaras idiay Ponto, Galacia, Capadocia, Asia, ken Bitinia,
2. maitunos iti nasakbay a pannakaammo ti Dios Ama, iti pannakasantipikar ti Espiritu, gapu iti panagtulnogda ken Jesu-Kristo ken iti panangiwaris iti darana.

Umadu koma ti parabur ken talna kadakayo.

### Nayanak Manen iti Sibibiag a Namnama

3. Madaydayaw koma ti Dios ken Ama ni Apotayo a Jesu-Kristo! Maitunos iti dakkel nga asina, impasngaynatayo manen iti sibibiag a namnama babaen ti panagungar ni Jesu-Kristo manipud kadagiti natay,
4. iti tawid a di agrupsa, di matulawan, ken di agkupas, a naidulin idiay langit para kadakayo,
5. a babaen ti Ti pannakabalin ti Dios ket mabanbantayan babaen ti pammati para iti pannakaisalakan a sisasagana a maipalgak iti maudi a panawen.
6. Iti daytoy agrag-okayo, nupay ita iti apagbiit, no kasapulan, naladingitkayo gapu iti nadumaduma a pakasuotan,
7. tapno masarakan ti nasubok a kinapudno ti pammatiyo —napatpateg ngem ti balitok a madadael nupay masubok babaen ti apuy nga agresulta iti pammadayaw ken dayag ken dayaw iti pannakaipalgak ni Jesucristo.
8. Nupay saanyo a nakita, ay-ayatenyo. Nupay saanyo a makita ita, mamatikayo kenkuana ken agrag-okayo buyogen ti rag-o a di maiyebkas ken napno iti dayag,
9. a magun-odyo ti pagbanagan ti pammatiyo, ti pannakaisalakan dagiti kararuayo.

10. Maipapan iti daytoy a pannakaisalakan, dagiti mammadto a nangipadto maipapan iti parabur a kukuam, sinukimatda ken nagsaludsodda a naimbag,
11. a nagsaludsodda no ania a tao wenno tiempo[a] ti Espiritu ni Kristo nga ipakpakita kadakuada idi impadtona dagiti panagsagaba ni Cristo ken dagiti simmaruno a dayag .
12. Naipalgak kadakuada a saan a ti bagbagida ti agserserbida no di ket kadakayo, kadagiti banbanag a naipakaammo kadakayo babaen kadagidiay nangikasaba kadakayo iti naimbag a damag babaen ti Espiritu Santo a naibaon manipud langit, bambanag nga il-iliwen dagiti anghel a kitaen.

### Naayaban nga Agbalin a Nasantuan

13. Ngarud, isaganayo ti panunotyo nga agtignay,[b] ken nasimbeng ti panagpampanunotyo, naan-anay nga ikabilyo ti namnamayo iti parabur a maiyeg kadakayo inton pannakaipalgak ni Jesu-Kristo.
14. Kas natulnog nga annak, dikay makitulad kadagiti tarigagay ti dati a kinaignoranteyo,
15. no di ket kas nasantuan ti nangawag kadakayo, nasantuankayo met iti amin a kababalinyo,
16. yantangay naisurat, “Nasantuankayo, ta siak nasantoak.”
17. Ket no awaganyo isuna kas Ama a mangukom a di mangidumduma sigun iti aramid ti tunggal maysa, agbiagkayo a buyogen ti buteng iti intero a tiempo ti pannakaidestieroyo,
18. nga ammoyo a nasubbotkayo manipud kadagiti awan mamaayna a dalan a natawid kadagiti ammayo, saan a babaen kadagiti agrupsa a bambanag a kas iti pirak wenno balitok,
19. ngem buyogen ti napapateg a dara ni Kristo, kas iti dara ti kordero nga awan mulitna wenno mantsa.
20. Isu ket nasaksakbay a naam-ammo sakbay ti pannakabangon ti lubong ngem naiparangarang iti maudi a panawen maipaay kadakayo
21. a babaen kenkuana mamati iti Dios, a nangpagungar kenkuana manipud kadagiti natay ken nangted kenkuana iti dayag, iti kasta ti pammati ken namnamayo iti Dios.

22. Gapu ta nadalusanyo dagiti kararuayo babaen ti panagtulnogyo iti kinapudno gapu iti napudno a nainkabsatan nga ayat, agpipinnategkayo a sipapasnek manipud iti nasin-aw a puso,
23. yantangay nayanakkayo manen, saan a gapu iti madadael a bukel no di ket iti di agrupsa, babaen ti sibibiag ken agnanayon a sao ti Dios ;
24. para iti

“Amin a lasag ket kasla ruot
ken amin a dayagna kasla sabong ti ruot.
Malaylay ti ruot, ket agtinnag ti sabong,
25. ngem ti sao ti Apo agtalinaed iti agnanayon.”

Ket daytoy a sao ti naimbag a damag a naikasaba kadakayo.

Dagiti footnote
1 Pedro 1:11 Wenno *ania nga oras wenno kasasaad*
1 Pedro 1:13 Griego *ibarikesmo dagiti lomo ti panunotmo*