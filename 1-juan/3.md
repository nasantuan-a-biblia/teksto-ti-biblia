Kapitulo 3
----------

1 Kitaenyo no ania a kita ti ayat ti inted kadatayo ti Ama, tapno maawagantayo nga annak ti Dios; ket kastatayo. Ti rason no apay a ditay am-ammo ti lubong ket saanna nga am-ammo.
2 Patpatgek, annaktayo itan ti Dios, ket saan pay a nagparang ti pagbalinantayo; ngem ammotayo nga inton agparang isuna agbalintayo a kas kenkuana, agsipud ta makitatayo isuna a kas kenkuana.
3 Ket tunggal maysa a mangnamnama iti kasta dalusanna ti bagina a kas iti kinadalusna.

4 Tunggal maysa nga agaramid iti panagbasol ar-aramidenna met ti kinakillo; ti basol ket kinakillo.
5 Ammom a nagparang tapno ikkatenna dagiti basol, ket awan ti basol kenkuana.
6 Awan ti agtalinaed kenkuana nga agtultuloy nga agbasol; awan ti siasinoman nga agtultuloy nga agbasol a nakakita kenkuana wenno nakaam-ammo kenkuana.
7 Bassit nga annak, awan koma ti mangallilaw kadakayo. Siasinoman nga agaramid iti kinalinteg ket nalinteg, a kas kenkuana nalinteg.
8 Siasinoman a mangaramid iti panagbasol ket nagtaud iti Diablo, ta ti diablo nagbasol manipud pay idi damo. Ti rason a nagparang ti Anak ti Dios ket tapno dadaelenna dagiti aramid ti diablo.
9 Awan ti siasinoman a nayanak iti Dios a mangaramid iti panagbasol, ta agtalinaed kenkuana ti bin-i ti Dios; ket saanna a mabalin nga itultuloy ti agbasol, agsipud ta nayanak iti Dios.
10 Babaen iti daytoy, nabatad no siasino dagiti annak ti Dios ken no siasino dagiti annak ti Diablo: siasinoman a saan nga agaramid iti kinalinteg ket saan a nagtaud iti Dios, wenno daydiay saan nga agayat iti kabsatna.

### Agiinnayat iti Maysa ken maysa

11 Ta daytoy ti mensahe a nangegyo manipud idi rugi, nga agpipinnategtayo.
12 Saantayo koma a kas ken Cain, a nagtaud iti dakes ken nangpapatay iti kabsatna. Ket apay a pinatayna? Gapu ta dakes dagiti bukodna nga aramid ken nalinteg ti kabsatna.
13 Dikay masdaaw, kakabsat, a guraennakayo ti lubong.
14 Ammotayo a limmasattayo iti biag manipud ken patay, gapu ta ay-ayatentayo dagiti kakabsat. Siasinoman a saan nga agayat ket agtalinaed ken patay.
15 Mammapatay ti tunggal maysa a manggura iti kabsatna, ket ammoyo nga awan ti mammapatay nga addaan iti biag nga agnanayon.

16 Babaen iti daytoy ammotayo ti ayat, nga intedna ti biagna maipaay kadatayo, ket rebbeng nga itedtayo ti biagtayo maipaay kadagiti kakabsat.
17 Ngem no adda asinoman nga addaan kadagiti sanikua ti lubong ket makitana ti kabsatna nga agkasapulan, ngem inrikepna ti pusona maibusor kenkuana, kasano nga agtalinaed kenkuana ti ayat ti Dios?
18 Bassit nga ubbing, saantayo nga agayat iti sao wenno panagsao no di ket iti aramid ken kinapudno.

19 Babaen iti daytoy maammuantayo a nagtaudtayo iti kinapudno ket patalgedantayo ti pusotayo iti sanguananna;
20 ta tunggal kondenarennatayo ti pusotayo, dakdakkel ti Dios ngem ti pusotayo, ket ammona ti amin.
21 Patpatgek, no saannatayo a kondenaren ti pusotayo, adda panagtalektayo iti sangoanan ti Dios;
22 ket aniaman a dawatentayo maawattayo kenkuana, agsipud ta tungpalentayo dagiti bilinna ken aramidentayo ti makaay-ayo kenkuana.
23 Ket daytoy ti bilinna, a mamatitayo iti nagan ti Anakna a ni Jesu-Kristo ken agiinnayattayo, kas iti imbilinna kadatayo.
24 Siasinoman a mangtungpal kadagiti bilinna agtalinaed iti Dios, ket ti Dios agtalinaed kenkuana. Ket babaen iti daytoy ammotayo nga agtalinaed kadatayo, babaen ti Espiritu nga intedna kadatayo.
