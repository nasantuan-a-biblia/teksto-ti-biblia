Kapitulo 2
----------

### Ni Cristo nga Adbokasiatayo

1 Annakko, isuratko dagitoy kadakayo tapno saankayo nga agbasol. Ngem no siasinoman nga agar-aramid iti basol, addaantayo iti manangitandudo iti Ama, ni Jesu-Cristo a nalinteg.
2 Isu ti pakasubbot dagiti basbasoltayo, ken saan laeng a gapu kadagiti basbasoltayo no di ket para met kadagiti basbasol ti intero a lubong.
3 Ket babaen iti daytoy ammotayo a naam-ammotayo isuna, no tungpalentayo dagiti bilinna.
4 Siasinoman nga agkuna nga “Am-ammok” ngem dina tungpalen dagiti bilinna ket ulbod, ket awan kenkuana ti kinapudno,
5 no di ket siasinoman a mangtungpal iti saona, pudno a naan-anay kenkuana ti ayat ti Dios. Babaen iti daytoy mabalintayo a maammuan nga addatayo kenkuana:
6 siasinoman nga agkuna nga agtalinaed kenkuana rebbeng a magna iti isu met laeng a wagas a nagnaanna.

### Ti Baro a Bilin

7 Patpatgek, awan ti baro a bilin nga isuratko kadakayo, no di ket daan a bilin nga adda kadakayo manipud idi damo. Ti daan a bilin isu ti sao a nangngegyo.
8 Maigiddato iti dayta, baro a bilin nga isursuratko kadakayo, a pudno kenkuana ken kadakayo, agsipud ta lumabas ti sipnget ken agsilsilnag ti pudno a lawag.
9 Siasinoman nga agkuna nga adda iti lawag ken kagurana ti kabsatna ket adda pay laeng iti sipnget.
10 Siasinoman nga agayat iti kabsatna agtalinaed iti lawag, ket awan ti pakaitibkolan kenkuana.
11 Ngem ti siasinoman a manggura iti kabsatna ket adda iti sipnget ken magmagna iti kasipngetan, ket dina ammo no sadino ti papananna, agsipud ta binulsek ti sipnget dagiti matana.

12 Agsuratak kadakayo, babassit nga ubbing, agsipud ta napakawan kadakayo dagiti basolyo gapu iti naganna.
13 Agsuratak kadakayo, amma, agsipud ta am-ammoyo Daydiay adda manipud idi punganay. Agsuratak kadakayo, agtutubo, agsipud ta naparmekyo ti dakes. Nagsuratak kadakayo, annak, gapu ta am-ammoyo ti Ama.
14 Nagsuratak kadakayo, amma, agsipud ta am-ammoyo Daydiay adda manipud idi punganay. Nagsuratak kadakayo, agtutubo, agsipud ta napigsakayo, ket agtalinaed kadakayo ti sao ti Dios, ket pinarmekyo ti dakes.

### Saan nga ayaten ti Lubong

15 Diyo ayaten ti lubong wenno dagiti bambanag iti lubong. No siasinoman nga agayat iti lubong, awan kenkuana ti ayat ti Ama.
16 Ta amin nga adda ditoy lubong, ti kayat ti lasag ken ti kayat dagiti mata ken ti natangsit a panagpannakkel ti biag, saan a nagtaud iti Ama, no di ket nagtaud iti lubong.
17 Aglabas ti lubong, ken kasta met dagiti tarigagayna; ngem ti agaramid iti pagayatan ti Dios agbiag nga agnanayon.

18 Ubbing, isu ti maudi nga oras; ket kas iti nangngegyo nga umay ti antikristo, uray ita nagparang ti adu nga antikristo; manipud iti daytoy ammotayo a dayta ti maudi nga oras.
19 Pimmanawda kadakami, ngem saanda a talaga a karaman kadakami; ta no nagtaudda koma kadakami, nagtalinaedda koma kadakami; ngem rimmuarda, tapno maipakita a saanda amin kadatayo.
20 Ngem napulotankayo manipud Daydiay Santo, ket ammoyo amin.
21 Saan a nagsuratak kadakayo gapu ta saanyo nga ammo ti kinapudno, no di ket gapu ta ammoyo dayta, ken gapu ta awan ti ulbod a nagtaud iti kinapudno.
22 Siasino ti ulbod no di daydiay mangilibak a ni Jesus isu ti Kristo? Daytoy ti antikristo, daydiay mangilibak iti Ama ken ti Anak.
23 Siasinoman a mangilibak iti Anak, awan ti Ama; ti mangipudno iti Anak addaan met iti Ama.
24 No maipapan kadakayo, agtalinaed koma kadakayo ti nangngegyo manipud idi damo. No agtalinaed kadakayo ti nangngegyo manipud idi punganay, agtalinaedkayto met iti Anak ken iti Ama.

### Ti Kari Isu ti Biag nga Agnanayon

25 Daytoy ti kari nga inaramidna a Mismo kadatayo: biag nga agnanayon.

26 Isuratko dagitoy kadakayo maipapan kadagiti mangikagkagumaan a mangallilaw kadakayo.
27 Ngem agtalinaed kadakayo ti makin-uneg a panangiwanwan nga inawatyo kenkuana, ket saanyo a kasapulan nga isuro kadakayo ti asinoman. Ngem kas ti makin-uneg a panangiwanwanna ket mangisuro kadakayo maipapan iti amin, ken pudno, ken saan nga ulbod—kas iti insurona kadakayo, agtalinaedkayo kenkuana.

28 Ita, babassit nga ubbing, agtalinaedkayo Kenkuana, tapno inton agparang, maaddaantayo iti panagtalek ken saantayo nga umadayo Kenkuana gapu iti bain iti yaayna.
29 No ammoyo nga Isu ket nalinteg, ammoyo a ti tunggal maysa nga agar-aramid iti kinalinteg ket nayanak Kenkuana.
