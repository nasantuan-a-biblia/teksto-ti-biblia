Kapitulo 4
----------

### Suboken dagiti Espiritu

1 Patpatgek, saanyo a patien ti tunggal espiritu, no di ket subokenyo dagiti espiritu tapno makita no naggapuda iti Dios, ta adu dagiti ulbod a mammadto ti rimmuar ditoy lubong.
2 Babaen iti daytoy ammoyo ti Espiritu ti Dios: tunggal espiritu a mangipudno nga immay ni Jesu-Kristo iti lasag ket naggapu iti Dios,
3 ken tunggal espiritu a saan a mangipudno ken Jesus ket saan a naggapu iti Dios. Daytoy ti espiritu ti antikristo, a nangngegyo nga umay ket ita addan iti lubong.
4 Bassit nga annak, nagtaudkayo iti Dios ket naparmekyo ida, ta ti adda kadakayo ket dakdakkel ngem daydiay adda ditoy lubong.
5 Naggapuda iti lubong; ngarud agsaoda manipud iti lubong, ket dumngeg ti lubong kadakuada.
6 Naggaputayo iti Dios. Siasinoman a makaammo iti Dios dumngeg kadatayo; siasinoman a saan a nagtaud iti Dios saannatayo nga ipangag. Babaen iti daytoy ammotayo ti Espiritu ti kinapudno ken ti espiritu ti biddut.

### Ti Dios Isu ti Ayat

7 Patpatgek, agpipinnategtayo, ta ti ayat ket nagtaud iti Dios, ket ti siasinoman nga agayat ket nayanak iti Dios ken am-ammona ti Dios.
8 Siasinoman a saan nga agayat, saanna nga am-ammo ti Dios, agsipud ta ti Dios ket ayat.
9 Iti daytoy naiparangarang kadatayo ti ayat ti Dios, nga imbaon ti Dios ti Bugbugtong nga Anakna ditoy lubong, tapno agbiagtayo babaen kenkuana.
10 Iti daytoy ti ayat, saan a gapu ta inayattayo ti Dios no di ket gapu ta inayatnatayo ken imbaonna ti Anakna tapno agbalin a pakakappian dagiti basoltayo.
11 Patpatgek, no kasta ti panagayatna kadatayo ti Dios, rumbeng met nga agiinnayattayo.
12 Awan pay ti nakakita iti Dios; no agpipinnategtayo, agtalinaed ti Dios kadatayo ket naan-anay ti ayatna kadatayo.

13 Gapu iti daytoy, ammotayo nga agtalinaedtayo kenkuana ken isu met kadatayo, agsipud ta intedna kadatayo ti Espirituna.
14 Ket nakitami ken paneknekanmi nga imbaon ti Ama ti Anakna nga agbalin a Mangisalakan iti lubong.
15 Siasinoman a mangipudno a ni Jesus ket Anak ti Dios, agtalinaed ti Dios kenkuana, ket isu iti Dios.
16 Gapuna, naammuan ken namatitayo ti ayat ti Dios kadatayo. Ti Dios ket ayat, ket siasinoman nga agtalinaed iti ayat ket agtalinaed iti Dios, ken ti Dios agtalinaed kenkuana.
17 Gapu iti daytoy, naan-anay ti ayat kadatayo, tapno maaddaantayo iti panagtalek para iti aldaw ti panangukom, agsipud ta kas kenkuana, kasta met kadatayo ditoy lubong.
18 Awan ti buteng iti ayat, ngem ti naan-anay nga ayat ibellengna ti buteng. Ta ti buteng adda pakainaiganna iti dusa, ket ti siasinoman nga agbuteng ket saan a naan-anay iti ayat.
19 Agayattayo gapu ta immuna nga inayatnatayo.
20 No adda agkuna, “Ay-ayatek ti Dios,” ket guraenna ti kabsatna, ulbod; ta ti saan a mangayat iti kabsatna a nakitana ket saanna nga ayaten ti Dios a dina nakita.
21 Ket daytoy bilin nga adda kadatayo manipud kencuana: siasinoman nga agayat iti Dios masapul nga ayatenna met ti kabsatna.
